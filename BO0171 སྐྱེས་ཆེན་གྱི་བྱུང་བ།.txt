༄༅། །སྐྱེས་ཆེན་གྱི་བྱུང་བ།
གད་འོག་འཇམ་དབྱངས་རྒྱ་མཚོ།


དང་པོ། མི་ཚེ་སློབ་སྦྱོང་ལས་དང་འགྲོག

1. བསམ་གཞིག་གིས་ནར་སོན་པ།
ནེའུ་ཐོན། (Newton 1642 - 1727) དབྱིན་ཇིའི་དངོས་ལུགས་རིག་
པ་མཁན། ཀུན་ལྡན་འགུག་ཤུགས་ཀྱི་གཏན་སྲོལ་གསར་རྙེད་མཁན། བརྩམས་
ཆོས་གཙོ་བོ་ལ《འོད་རིག་པ།》 སོགས་འདུག
མི་རྣམས་ཀྱིས་ཚན་རིག་གི་འཁོར་སྒྱུར་མཁན་ཆེན་མོ་རུ་མངོན་
པར་བསྟོད་པའི་སྐུ་ཞབས་ནེའུ་ཐོན་ལགས་ནི་ཇི་ལྟར་བསྔགས་པ་
བཞིན་ཤིན་ཏུ་རླབས་པོ་ཆེའི་ཚན་རིག་མཁན་པོ་ཞིག་སྟེ། ཁོང་གིས་
སྐུ་ཚེ་གང་བོར་ཚན་རིག་ཞིབ་འཇུག་གི་ལས་དོན་ལ་གཅིག་ཏུ་འབད་
ཅིང་། དངོས་ལུགས་དང་གནམ་དཔྱད། འོད་རིག་པ། གྲངས་རིག་པ།
ཤུགས་རིག་པ་སོགས་ཀྱིས་མཚོན་པའི་ཚན་རིག་གི་རིག་ཚན་མང་
པོའི་འཕེལ་རྒྱས་ལ་མཛད་རྗེས་ངོ་མཚར་བ་ཆེས་ཁྱད་འཕགས་སུ་
མངའ་བ་མང་དུ་བསྐྲུན་གནང་མཛད་ཡོད་པ་རེད།
ནེའུ་ཐོན་ཁོང་ནི་ཆུང་ངུའི་དུས་ནས་འཇིག་རྟེན་གྱི་བྱ་དངོས་
ཕྲག་རགས་ཐམས་ཅད་ལ་མཚར་འཛིན་གྱི་མིག་གིས་ལྟ་ཞིང་། ངོ་
མཚར་གྱི་གནས་གང་དག་ལའང་དཔྱད་ཞིབ་ཀྱིས་འཇུག་པར་མོས་
པ་ཞིག་ཡིན་པ་མ་ཟད། དོན་གནད་གང་ལའང་ཅིའི་ཕྱིར་དེ་ནི་དེ་ལྟར་
ཡིན་སོང་བ་རེད་ཅེས་དྲི་བ་འདོན་ཞིང་། དེ་དེ་ལྟར་ཡིན་དགོས་པའི་
རྒྱུ་མཚན་ལ་བསམ་གཞིག་ནན་གྱིས་བཏང་ནས་དྲིས་ལན་འཚོལ་བ་
ལ་འབད་པར་བྱེད་མཁན་ཞིག་སྟེ། ཁོང་ཉིད་དངོས་པོའི་འཚོལ་དཔྱོད་
ལ་ཇི་ལྟར་ཞུགས་པའི་གཏམ་རྒྱུད་རེ་རེས་ནི་འཛམ་གླིང་གི་སྐྱེ་བོ་ཁྲི་
འབུམ་མང་པོའི་ཡིད་སེམས་དབང་མེད་དུ་འཕྲོག་ཡོད་པ་མ་ཟད། དགེ་
ལེགས་ཀྱི་ལམ་སྟོན་ཡང་ཕུན་སུམ་ཚོགས་པ་མཛད་མྱོང་བ་ཡིན།
དེ་ཡང་ཁོང་ཉིད་གཞོན་ནུའི་སྐབས་ཀྱི་ཉིན་ཞིག་ལ། ཁོང་ཉིད་
སྡེ་བའི་ཞིང་རར་ཕྱིན་ནས་ཀུ་ཤུའི་སྡོང་བོ་ཞིག་ལ་རྒྱབ་བསྙེས་ཏེ་དཔེ་
ཀློག་གི་ལས་ལ་ཞུགས། སྐབས་ཤིག་ལ་སྡོང་བོའི་ངོས་ནས་དམར་ཞིང་
ཆེ་བའི་ཀུ་ཤུ་ཞིག་སར་ལྷུང་། ཁོང་གིས་ཚུལ་དེ་མཐོང་བ་ན་དཔེ་ཆའི་
ཁ་བསུམས་ཤིང་ཀུ་ཤུ་དེ་ལག་ལ་བླངས་ནས་ཞིབ་པར་ལྟ་བཞིན། ཀུ་
ཤུ་འདི་ཅིའི་ཕྱིར་སྡོང་བོའི་ངོས་ནས་སར་ལྷུང་དགོས་པ་ཡིན་ནམ་སྙམ།
བསམ་གྱིན་བསམ་གྱིན་ཁོང་གིས་ཀུ་ཤུ་དེ་སྡོང་བོའི་ངོས་ནས་
སར་ལྷུང་དགོས་པའི་རྒྱུ་མཚན་དོན་ལ་གནས་པ་ཅི་ཡང་མ་རྙེད་ལ། ད་
དུང་ཁོང་གི་སེམས་ནང་དུ། ཀུ་ཤུ་དག་ཅིའི་ཕྱིར་སྡོང་བོའི་ངོས་ནས་ས་
ཁོ་ནར་ལྷུང་དགོས་པ་ཡིན་ནམ། ཀུ་ཤུ་དག་སྡོང་བོའི་ངོས་ནས་གནམ་
ལ་ཡར་ཕྱིན་པ་སོགས་བྱས་ན་ཅིའི་ཕྱིར་མ་ཆོག་པ་ཡིན་ནམ་སོགས་
ཀྱི་དྲི་བ་མང་ནས་མང་དུ་འཕེལ་བར་གྱུར།
དེ་ལྟ་བུའི་ཅིའི་ཕྱིར་ཡིན་པའི་རྒྱུ་མཚན་མང་པོ་ཞིག་གིས་ཁོང་གི་
ཤེས་རབ་ཀྱི་སྒོ་མོ་ཡང་ཡང་བརྡུངས་ཤིང་། ཁོང་གིས་དོན་གནད་འདི་
དག་གི་ལྟག་རྒྱབ་ན་ཆེས་ཆེར་ངོ་མཚར་བའི་འཇིག་རྟེན་གྱི་གསང་བ་
ཞིག་བསྐུང་ཡོད་པར་སྙམ་པས། ཁོང་གི་སེམས་ཁོང་དུ་གསང་བ་གང་
དེ་ཅི་འདྲ་ཞིག་ཡིན་པའི་ཚུལ་ལ་བལྟ་འདོད་ཀྱི་འདུན་པ་དྲག་ནས་
དྲག་ཏུ་མཆེད་པས། གནས་སྐབས་གང་དུའང་ཁོང་གིས་དེ་དག་ཅིའི་
ཕྱིར་ཡིན་པའི་ཚུལ་ལ་བསམ་གཞིག་དང་བརྟག་ཞིབ་མཛད་ཀྱིན་
ཡོད།
དེ་ཅིའི་ཕྱིར་ཡིན་ནམ། བློ་རྩེ་གཅིག་ཏུ་བསྒྲིམས་ནས་གནད་འདི་
ལ་ནན་ཏན་ཆེན་པོས་བསམ་གཞིག་གཏོང་པའི་ཁོང་། སྐབས་ཤིག་
དོན་དག་ཅིག་གི་ཕྱིར་དུ་ཡུལ་གཞན་ཞིག་ལ་འགྲོ་དགོས་པར། ཁོང་
གིས་ཆིབས་རྟ་ཞིག་ཁྲིད་ནས་ལམ་ལ་གཞུག་པར་གྲ་སྒྲིག་བྱས། འོན་
ཀྱང་ཁོང་གི་བསམ་བློའི་ནང་འཁོར་བ་ནི་དེ་ཅིའི་ཕྱིར་ཡིན་ནམ་ཞེས་
པ་དེ་ཡིན་པས་བསམ་གྱིན་བསམ་གྱིན་ཡུལ་ཐག་རིང་ཙམ་དུ་ཐོན་
སོང་། ཁོང་གིས་གཞི་ནས་རྟ་དེ་བཞོན་པར་བྱའོ་སྙམ་དུས་ལག་ནང་
དུ་སྲབ་མདའ་ཞིག་ལྷག་འདུག་པ་ལས་ཆིབས་རྟ་དེའི་ནི་གྲིབ་མ་ཙམ
ཡང་མཐོང་རྒྱུ་མི་འདུག སྐབས་དེར་རྟ་དེ་ལམ་ནས་ཤོར་སོང་བ་གཞི་
ནས་ཚོར།
ཆུང་ངུའི་སྐབས་ཀྱི་ཁོང་ནི་སློབ་སྦྱོང་གི་ལས་ལ་མི་མོས་པ་
ཞིག་ཡིན་པས་དགེ་རྒན་གྱིས་འཛིན་གྲྭའི་ནང་གི་སློབ་མ་ཐ་ཤལ་གྱི་
གྲས་སུ་བགྲང་བ་མ་ཟད། རང་གི་མ་ཡུམ་གྱིས་ཀྱང་། ཁོང་སློབ་གྲྭར་
མངགས་པས་ནི་དོན་བཟང་པོ་ཅི་ཡང་མི་ཚོགས་པར་སྙམ་ནས་སློབ་
གྲྭ་ལས་ཕྱིར་འཐེན་ཏེ་ཁྱིམ་སྐྱོང་གི་ལས་ལའང་བསྐུལ་མྱོང་བ་རེད།
འོན་ཀྱང་། དེ་ཅིའི་ཕྱིར་ཡིན་ནམ་ཞེས་པས་ཁོང་ཉིད་སློབ་སྦྱོང་ལ་ནན་
ནས་ནན་དུ་བསྐུལ་པས།མཐར་ཁོང་གིས་ཅན་ཆོ་གཙུག་ལག་སློབ་གྲྭ
ཆེན་མོའི་བསླབ་གནས་རྣམས་རིམ་པར་མཐར་ཕྱིན་པ་མ་ཟད། ཚན་
རིག་གི་ཟབ་གནད་ལས་བྱུང་བའི་བརྩམས་ཆོས་ཐུ་མོ་ཆེའང་མང་དུ་
མཛད་མྱོང་བ་རེད།
ཁོང་གི་ཤེས་བྱ་ཡོན་ཏན་དང་རིག་གནས་ཆུ་ཚད་དག་རིམ་པར་
འཕེལ་བ་དང་མཉམ་དུ་བསམ་གཞིག་གི་ཡུལ་དུ་སྔར་ལས་ལྷག་པའི་
གནད་དོན་མང་པོ་ཞིག་འཁོར་བྱུང་བ་སྟེ། སའི་གོ་ལས་ཉི་མར་བསྐོར་
ནས་འཁོར་བ་འདི་ཅིའི་ཕྱིར་ཡིན་ནམ། ཟླ་བས་སའི་གོ་ལར་བསྐོར་
ནས་འཁོར་བའང་ཅིའི་ཕྱིར་ཡིན་ནམ། ཅིའི་ཕྱིར་ཉི་མའི་ཁྱིམ་རྒྱུད་ན་
སྐར་ཚོགས་མང་པོས་གཅིག་གིས་དེ་ལ་བསྐོར་ཞིང་དེས་ཀྱང་གཞན་
ལ་བསྐོར་ནས་འཁོར་གྱིན་པ་ཡིན་ནམ། སྐར་ཚོགས་དེ་དག་ཡང་ཡང་
འཁོར་ནས་རང་མལ་དུ་བསྐོར་བ་རྒྱག་པ་ལས་སྟོང་བའི་དབྱིངས་སུ་
ཡར་ནས་ཡར་ལ་འཕུར་སོང་ན་ཅིའི་ཕྱིར་མ་ཆོག་པ་ཡིན་ནམ།
དེ་ལྟར། ཁོང་གིས་ཅིའི་ཕྱིར་ཡིན་ནམ་ཞེས་པ་མང་པོ་སེམས་ལ་
ཉར་ནས། སྔོན་བྱོན་གྱི་ཚན་རིག་མཁས་དབང་ཕལ་མོ་ཆེའི་གསུང་
རྩོམ་ཇི་སྙེད་ལ་ཞིབ་པར་མཇལ་ཞིང་། དེ་དག་ལས་ཇི་ལྟར་བསྟན་པ་
དག་ལ་བསམ་གཞིག་ནན་ཏན་གྱིས་དཔྱད་ཞིབ་ཡང་ཡང་བྱེད་པ་
དང༌། འབྲེལ་ཡོད་དངོས་པོ་སྣ་ཚོགས་ལ་ཚོད་ལྟའི་ཞིབ་བཤེར་མུ་ནས་
མཛད་པ་སོགས་ཀྱི་ལས་དོན་ཁོ་ན་ལ་གཞོལ་བས། ཁོང་ནི་ལྟོགས་
པའི་ཟས་དང་གྲང་བའི་གོས་ཀྱང་མི་དྲན་པའི་ཚུལ་དུ་ཕྱིན་པ་སྟེ།
སྐབས་ཤིག་ལ་ཁོང་གིས་རང་གི་གྲོགས་པོ་ཞིག་མགྲོན་དུ་བོས་
ནས་མཉམ་དུ་གུང་ཇ་འཐུང་བར་བྱས། གྲོགས་པོ་དེའང་དུས་ལྟར་ཁོང་
གི་ནང་དུ་ཐོན་བྱུང་བས་ཁོང་གིས་རང་གི་གྲོགས་པོར། ཁྱོད་ཀྱིས་ཅུང་
ཙམ་སྒུག་དང་ང་མྱུར་བར་འོངས་ཞེས་བཤད་ནས་མུ་མཐུད་དུ་དེ་སྔའི་
གནད་དོན་གང་ལ་དཔྱད་ཞིབ་བྱེད་ཀྱིན་བསྡད། དུས་ཡུན་རིང་ཙམ་
འགོར་ནའང་ཁོང་སྔར་བཞིན་གཞུང་ལས་ཁང་ནས་སྒོར་མི་འབུད་པ་
རེད། བསྡད་ཀྱིན་བསྡད་ཀྱིན་གྲོགས་པོ་དེ་ལྟོགས་ཐག་ཆོད་ནས་ཁོས་
རང་ཉིད་ཁེར་བུས་གུང་ཟས་ཤིག་ཕྱི་ནས་ཉོས་ཏེ་ཟོས། ཅུང་ཙམ་འགོར་
བ་ན་ཁོང་ཡང་སྒོར་བུད་བྱུང་ནའང་ཁོང་གིས་མདུན་ཅོག་སྟེང་གི་ཟས་
ལྷག་དེར་ལྟ་བཞིན་མ་གཞི་ངས་ཟ་མ་ཟོས་ཟིན་འདུག་ཨང་ཞེས་སླར་
ཡང་གཞུང་ལས་ཁང་དུ་འཛུལ།
དེ་ལྟར་ཁོང་གིས་དུས་ཡུན་རིང་བོའི་ལོ་ཟླའི་འཁོར་རྒྱུན་དང
འགྲོགས་ནས་དཔྱད་ཞིབ་གནང་བ་དང་བསམ་གཞིག་གཏོང་བ་
སོགས་རྒྱུན་མར་བྱས་ཏེ་དངོས་པོའི་དཔྱད་ཞིབ་ལ་འབད་པས། ཁོང་
གིས་དངོས་པོ་གཉིས་ཀྱི་བར་ལ་འཐེན་ཤུགས་ཀྱི་ཁྱད་པར་མཚར་དུ་
ཆེ་བ་ཞིག་ཡོད་པ་ལེགས་པར་རྟོགས་ཤིང་ཚུལ་དེའི་གསང་བ་རྣམས་
རིམ་པར་བཀྲལ་ཅིང་། དེའི་ཚུལ་ལ་མི་རྣམས་ཀྱིས་ཀུན་ལྡན་འགུག་
ཤུགས་ཀྱི་གཏན་སྲོལ་ཅེས་ཤིན་ཏུ་ངོ་མཚར་བའི་གནས་སུ་བྱེད་དོ།།
ཁོང་གིས། བསམ་གཞིག་ནི་ཤེས་རབ་ཀྱི་སྐྱེད་བྱེད་དམ་པ་ཡིན་
ཞེས་གསུངས་སྐད་ལ། ཁོང་གིས་གསུངས་པ་ཇི་ལྟ་བ་དེ་ལྟར་ཤིན་ཏུ་
མད་པ་ཡིན་ཏེ། ཀུ་ཤུ་ཞིག་ཅིའི་ཕྱིར་སྡོང་ངོས་ནས་ས་ཁོ་ནར་ལྷུང་
དགོས་པའི་རྒྱུ་མཚན་ལ་ཡུན་རིང་བསམས་པའི་བསམ་གཞིག་གིས་
ནི་ཆེས་རླབས་ཆེ་བའི་ཚན་རིག་མཁན་པོ་ཞིག་བསྐྱེད་ཅིང་བསྲིང་བ་
མ་ཡིན་ནམ།
2. འཚོལ་སྙེག་པའི་གོམ་འགྲོས།
ཧོང་ཀུང་ཝང་།(1269 - 1354) ཡོན་རྒྱལ་རབས་སྐབས་ཀྱི་རི་མོ་
བ་གྲགས་ཅན།བརྩམས་ཆོས་གཙོ་བོ་ལ 《ཧྥུ་ཁྲོན་རི་བོའི་མཛེས་རིས》 སོགས་
འདུག
མིང་དུ་གྲགས་པའི་རི་མོ་བ་ཧོང་ཀུང་ཝང་ནི་ཡོན་རྒྱལ་རབས་
སྐབས་ཀྱི་རི་མོ་བ་ཞིག་ཡིན་ལ། ཁོང་གི་བརྩམས་ཆོས《ཧྥུ་ཁྲོན་རི་
བོའི་མཛེས་རིས》 ནི་རྒྱ་ནག་གི་རི་ཆུའི་རི་མོའི་བརྩམས་ཆོས་ཁྲོད་
ཆེས་འབུར་དུ་ཐོན་པའི་ཁྱད་འཕགས་ཀྱི་རི་མོ་ཞིག་ཡིན་པ་མ་ཟད།
ཀྲུང་གོའི་ཤུལ་བཞག་རི་མོ་གྲགས་ཅན་བཅུའི་ཁྲོད་ཀྱི་གཅིག་ཀྱང་
ཡིན་པས་རྒྱལ་ཕྱི་ནང་ཀུན་ལ་མཚན་སྙན་གྱི་གྲགས་པ་ཆེས་ཆེར་
གཡོ་བཞིན་ཡོད།
《ཧྥུ་ཁྲོན་རི་བོའི་མཛེས་རིས》 ནི་རི་མོའི་མཁས་མཆོག་ཧོང་
ཀུང་ཝང་གི་ཚེ་མཇུག་གི་བརྩམས་ཆོས་ཤིག་ཡིན་ལ་ཁོང་གི་འཐུས
ཚབ་བརྩམས་ཆོས་ཀྱང་ཡིན་པ་རེད། མི་མང་པོ་ཞིག་གིས། རི་མོ་དེས་
མི་ལོ་དྲུག་བརྒྱའི་རིང་ལ་མི་ལག་རིམ་པར་བརྒྱུད་ནས་འཇིག་རྟེན་གྱི་
ཡུལ་གྲུ་སྣ་ཚོགས་སུ་བྱོན་པའི་བརྒྱུད་རིམ་གྱི་བྱུང་བ་དག་ཆེས་ཆེར་
ཡ་མཚན་ཆེན་པོའི་གནས་སུ་འཛིན་ནའང་། ང་ནི་དེ་བས་ཀྱང་རི་མོ་
བ་ཧོང་ཀུང་ཝང་གིས་དེ་ལྟ་བུའི་རླབས་པོ་ཆེའི་བརྩམས་ཆོས་ཤིག་ཇི་
ལྟར་བསྐྲུན་པའི་བརྒྱུད་རིམ་ལ་ངོ་མཚར་བ་ཡིན།
ཧོང་ཀུང་ཝང་ནི་ཕྱི་ལོ1269ལོར་ཅང་སུའུ་ས་ཁུལ་དུ་འཁྲུངས་
ཤིང་། ཆུང་ངུའི་དུས་ནས་རིག་གནས་སློབ་སྦྱོང་གི་ལམ་དུ་ཞུགས་
ནས་གཞུང་ཆེན་བཞི་དང་བསྟན་བཅོས་ལྔ་སོགས་ལ་སློང་སྦྱོང་ནན
ཏན་གྱིས་མཛད་ཅིང་། ཆེན་པོར་ཆགས་སྐབས་དཔོན་གཞུང་དུ་ཡིག་
ཚགས་དོ་དམ་པའི་ལས་ཀ་ཞིག་རེག་པས་དེའི་དོན་ལ་བརྩོན་པ་
བསྐྱེད།
ཕྱིས་སུ་ཁོང་གིས་ལས་ཀ་མཛད་སའི་དཔོན་གཞུང་དེའི་དཔོན་པོ་
གཞན་གྱི་རྒྱུར་རྔམ་ནས་མི་བསད་པའི་དོན་རྐྱེན་བསླངས་པས་སྲིད་
གཞུང་གིས་འཛིན་བཟུང་ཐེབས་ནས་བཙོན་དུ་བཅུགས་ལ། དེའི་ཞོར་
ལ་ཧོང་ཀུང་ཝང་ཡང་མ་ཉེས་ཁ་གཡོག་གིས་འཛིན་བཟུང་བྱས་ཏེ་མི་
ལོ་དུ་མའི་རིང་ལ་བཙོན་དུབཅུགས།
ཕྱིས་སུ་ཁོང་ཉིད་བཙོན་གྲོལ་ཐོབ་ཅིང་། ཁོང་བཙོན་ཁང་ལས་
སྒོར་འབུད་དུས་ཁོང་ཉིད་ལོ་ན་ལྔ་བཅུ་ཟིན་འདུག མི་ལོ་ལྔ་བཅུ་ནི་མི་
ཞིག་གི་ཚེ་ཕྱེད་ཡིན་པས་ད་ནི་ཁོང་ཉིད་རྒས་པའི་ལམ་སྣེར་བསླེབས་
ཟིན་པ་མ་ཡིན་ནམ།
ཉིན་ཞིག་ཧོང་ཀུང་ཝང་གིས་རང་ཁྱིམ་དུ་མགོ་བོ་བསྒུར་ནས་
ཡི་གེ་ཞིག་འབྲི་བཞིན་པ་ན། ཁོའི་གྲོགས་པོ་ས་གནས་དེའི་དཔོན་པོ་
ཞིག་ཡོད་པ་དེ་ཐོན་ནས། ཁྱོད་འདི་ལྟར་སྡོད་པ་ནི་ཐབས་ཅི་ཡང་མ་
ཡིན་པས། ངའི་བཞུགས་སྒར་ལ་ཡོང་ནས་ཡིག་ཚགས་དོ་དམ་པའི་
ལས་ཀ་གཉེར་ན་ག་འདྲ་ཞེས་པ་ན། ཁོང་གིས། ད་ནི་ངས་གཏན་ནས་
དཔོན་པོའི་ལས་ཀ་གཉེར་མི་འདོད་པས་མི་འགྲོ་བར་བྱ། དེ་བས་ནི་
ང་ཡུལ་གཞན་དུ་ཕྱིན་ནས་ཏོ་ལུགས་པ་ཞིག་བྱས་ཏེ་མི་ཚེ་རི་ནས་
བསྐྱལ་བར་འདོད་དོ་ཟེར།
དེ་ལྟར་ཁོང་གིས་རྡོག་ཁྲེས་ཉུང་ངུ་ཙམ་རྒྱབ་ལ་ཁུར་ནས་རི་ལ་ཏོ་
ལུགས་པ་ཞིག་བྱེད་དུ་སོང་ལ། ལྷིང་ཞིང་འཇགས་པའི་དབེན་པའི་རི་
སུལ་ནས་ཁོང་གིས་ཆེས་ཞི་ལྷོད་ཀྱི་འཚོ་བ་བསྐྱལ། རི་སུལ་དེ་ནས་
ཁོང་གིས་སླར་ཡང་མོས་པའི་དགའ་ཕྱོགས་ཤིག་གསར་དུ་རྙེད་ཅིང་
དེའི་ཚུལ་ལ་ཅིས་ཀྱང་བརྩོན་དགོས་པའི་འདུན་པ་ཐུགས་ལ་འཁྲུངས།
འདུན་མ་དེ་སེམས་ལ་བཅངས་ནས་ཁོང་ཉིད་སླར་ཡང་ལམ་བུ་
གསར་བ་གཞན་ཞིག་ཏུ་བསྐྱོད་པ་སྟེ། སྐབས་དེར་མིང་གྲགས་རབ་
ཏུ་ཆེ་བའི་རི་མོ་བ་ཝང་མེང་གི་མདུན་དུ་རི་མོ་སློབ་པར་ཕྱིན། ཝང་
མེང་གིས་ཁོང་ཉིད་མཐོང་བ་ན། མགོ་བོ་གཡུག་གིན། ཁྱོད་རང་ལོ་ན་
ལྔ་བཅུའི་ནང་དུ་ཕྱིན་འདུག་པས་ད་ནི་རི་མོ་ཞིག་ཇི་ལྟར་སྦྱོང་ཨང་།
ཞེས་བཤད་ནའང་ཁོང་གིས་རེ་བ་ཡང་ཡང་བཏོན་ནས་གཏོང་བར་མི་
བྱེད་པས་མཐར་རྒན་པོ་ཁོང་གི་ཨུ་ཚུགས་དེ་ཝང་མེང་གིས་བཟློག་མ་
ནུས་པ་རེད།
དེ་ལྟར་རྒན་པོ་ཁོང་གིས་ཉིན་ལྟར་མགོ་བོ་བསྒུར་ནས་རི་མོ་འབྲི་
སྦྱོང་གི་ལས་ལ་བརྩོན་པ་བསྟེན་ཅིང་། ཚུལ་དེ་མི་སུས་མཐོང་ནའང་
མགོ་བོ་གཡུག་གིན་རྒན་པོ་ཁོས་རི་མོ་སྦྱངས་ནས་གྲུབ་འབྲས་ཤིག་
ལོན་པ་སྲིད་དམ་ཞེས་ལབ་གླེང་བྱེད་ཅིང་།ད་དུང་མི་འགའ་རེས།རྒན་
པོ་ཁོའི་སེམས་ཁམས་ཀྱི་གང་ཞིག་ལ་སྐྱོན་ཅི་ཞིག་ཡོད་པ་མིན་ནམ་
ཟེར།
ལོ་ཟླའི་འཁོར་འགྲོས་རིམ་གྱིས་འདས་པ་ན་རྒན་པོ་ཁོང་གི་རི་
མོའི་གྲུབ་འབྲས་ཀྱང་མངོན་གསལ་གྱིས་ཡར་ཐོན་རྩེར་འཕགས་
བྱུང་ཞིང་། ཞོར་དུ་ཁོང་ལ་རི་མོ་འབྲི་སྐབས་ཀྱི་དམིགས་བསལ་ཁྱད་
ཆོས་ཤིག་ཀྱང་ལྡན་བྱུང་བ་ནི། རི་མོ་འབྲི་བའི་དང་པོར་ཁོང་རྡོ་ཕ་བོང་
ཞིག་གི་སྟེང་ཡུན་རིང་ཙོག་ནས་རི་ཆུའི་གྲུབ་ཚུལ་ལ་ཞིབ་གཟིགས་
མཛད་པ་དེ་ཡིན་ལ། སྐབས་ལན་རེར་ཁོང་གིས་ཆུ་ཚོད་དུ་མའི་དུས
ཡུན་ནང་འགུལ་ཙམ་ཡང་མི་གནང་བར་རི་ཆུའི་གྲུབ་ཚུལ་ལ་ཞིབ་
གཟིགས་མཛད་པ་རེད།
དེ་ལྟར་ཁོང་གིས་སྙུ་གུ་དང་སྣག་ཚ་ཤོག་བུ་བཅས་བསྣམས་ཏེ་རི་
ལུང་རིས་མེད་དུ་བརྒལ་ནས་རི་མོ་འབྲི་བར་ཕྱིན་ལ། ཁོང་གིས་མི་ལོ་
ཉི་ཤུ་ལྷག་གི་རིང་ལ་ཆེས་མཛེས་སྡུག་ལྡན་པའི་རང་བྱུང་གི་རི་ཆུ་ཀླུང་
གསུམ་གྱི་མཛེས་ལྗོངས་མང་པོ་ཞིག་རི་མོའི་གཟུགས་རིས་སུ་ཕབས་
ནས། མི་རྣམས་ལ་རང་བྱུང་ཁམས་ཆེན་མོའི་ངོ་མཚར་མཛེས་སྡུག་དེ་
རྣམ་པ་གཞན་ཞིག་གི་སྒོ་ནས་མྱོང་རོལ་བྱེད་དུ་བཅུགས།
ཁོང་ཉིད་དགུང་ལོ་བརྒྱད་ཅུར་སོན་སྐབས་ཧྥུ་ཁྲོན་མཛེས་ལྗོངས
ཀྱི་ངོ་མཚར་གྱིས་ཁོང་གི་ཐུགས་ཡིད་ཡོངས་སུ་འཕྲོག་པར་བྱས་
པས། ཁོང་གིས་དེ་ཉིད་ཅིས་ཀྱང་རི་མོའི་གཟུགས་སུ་འབེབས་པར་
ཆོད་སེམས་བཅངས་པས། སྐབས་དེ་ཉིད་ནས་ཁོང་ཉིན་ལྟར་ནངས་
སྔ་ལངས་ཀྱིས་ཧྥུ་ཁྲོན་གྱི་མཛེས་ལྗོངས་ལ་གཟིགས་ཞིབ་ཏུ་ཕེབས་པརེད།
མི་རྣམས་ཀྱིས། འཆི་ལ་ཉེ་བའི་རྒན་པོ་འདི་འདི་ལྟར་ཉི་མ་རྟག་
པར་བྲེལ་བྲེལ་འཚུབ་འཚུབ་ཏུ་འདུག་པས་ཁོས་ཅི་ཞིག་མ་རྙེད་པར་
ཡོད་དམ་ཞེས་ཕན་ཚུན་ལ་འདྲི་ནའང་། རྒན་པོ་དེས་ནི་རང་ཉིད་
ཀྱི་རླབས་པོ་ཆེའི་ཕུགས་འདུན་ཞིག་འཚོལ་གྱིན་པ་སྟེ། ཁོང་གིས་
ལོ་ངོ་བཞིའི་རིང་གི་དཀའ་སྡུག་གི་རྔུལ་ཆུ་བཏོན་ནས 《ཧྥུ་ཁྲོན་རི་
བོའི་མཛེས་རིས》 ཞེས་པའི་ནུབ་པ་མེད་པའི་བརྩམས་ཆོས་གང་དེ་
འགྲུབ་པར་བྱས་པ་རེད།
དེ་ལྟར་ལོ་རྒན་གྱ་བཞི་ལ་སོན་འདུག་པའི་རྒན་པོ་ཁོང་གིས་
ཐུགས་ཡིད་སྤྲོ་དགས་བརྟས་པའི་ངང་། 《ཧྥུ་ཁྲོན་རི་བོའི་མཛེས་
རིས》 ཞེས་པའི་རི་མོ་དེ་ཕྱག་ལ་བསྣམས་ནས་ད་ནི་ཡོངས་སུ་ལེགས་
པར་གྲུབ་སོང་ངོ་ཟེར་བས།མི་རྣམས་ཀྱིས་རྒན་པོ་ཁོང་གིས་ཚེ་མཇུག་
གི་སྐབས་འདི་འདྲར་ཡང་ད་དུང་བྲེལ་བྲེལ་འཚུབ་འཚུབ་ཀྱིས་ཅི་ཞིག་
ལ་བརྩོན་གྱིན་པ་ནི་རི་མོ་དེ་ཁོ་ནའི་དོན་ཡིན་པ་ཚོར།
དེའི་ཕྱི་ལོར་རྒན་པོ་ཁོང་འཇིག་རྟེན་འདི་ནས་གཏན་དུ་གཟིམས་
པར་གྱུར། འོན་ཀྱང་ཁོང་གི 《ཧྥུ་ཁྲོན་རི་བོའི་མཛེས་རིས》 ཡིས་
ནི་གྲགས་པའི་སྒྲ་བརྒྱ་སྐོར་གྱིན། འཇིག་རྟེན་གྱི་གྲུ་ག་རེ་རེ་བཞིན་
བརྒལ་ནས་གཟི་བརྗིད་ཀྱི་འོད་དཀར་ཆེས་ཆེར་སྤྲོས་དང་སྤྲོ་བཞིན་
ཡོད་དོ།།
3.ལྕམ་མའེ་རེ་ཁོའུ་རེའི་དད་མོས།
དཔལ་ལྡན་འཛམ་བུའི་དཀྱིལ་འཁོར་ཆེན་མོ་འདི་མཚན་སྙན
གྱི་གྲགས་པ་ཆེན་མོས་ཁྱབ་པར་བྱས་པའི་ཚན་རིག་མཁས་དབང་མ་
ལྕམ་མའེ་རེ་ཁོའུ་རེ་ལགས་ལ་ལྷ་ཆེན་གང་ཞིག་སྐྱབས་ཀྱི་དང་མར་
འཛིན་པའི་དད་མོས་ཆེན་པོ་ཅི་ཡང་མེད་ནའང་། ཁོང་ལ་ཆོས་ལུགས་
དད་མོས་ལས་བརྒལ་པའི་ངོ་མཚར་བའི་དད་མོས་གཞན་ཞིག་ཡོད་
དེ༑ དེ་ནི་ཁོང་ཉིད་ཚན་རིག་ཞིབ་འཇུག་གི་ལས་ལ་གཅིག་ཏུ་མོས་
པའི་དད་འདུན་འགྱུར་དུ་མེད་པ་དེ་རེད།
ལྕམ་མའེ་རེ་ཁོའུ་རེ་ལགས་ནི་འཛམ་གླིང་གི་ཚན་རིག་མཁས་
དབང་གསེར་གྱི་རི་བོ་ཆེ་འདྲ་བ་མང་པོའི་ཁྲོད་ན་དམིགས་བསལ་
གྱི་གདན་ཐོབ་མངོན་པར་མཐོ་བ་ཞིག་སྟེ། ཁོང་གིས་ཚན་རིག་ཞིབ་
འཇུག་གི་ལས་ལ་དཀའ་བ་ཆེན་པོས་འབད་པའི་རྙེད་དོན་གྱིས་ནི
དངོས་ལུགས་རིག་པ་དང་རྫས་འགྱུར་རིག་པ་སོགས་ཀྱི་འཕེལ་རྒྱས
ལ་སྔར་མེད་པའི་སྒུལ་ཤུགས་ཆེན་པོ་བསྐྲུན་ཡོད་པ་མ་ཟད། འཛམ་
གླིང་གི་གསོ་རིག་འཕེལ་རྒྱས་ཀྱི་དོན་ལའང་དགེ་ལེགས་ཀྱི་ཤུགས་
རྐྱེན་ཆེན་པོ་ཐེབས་ཡོད་པ་རེད། ཚན་རིག་མཁས་པའི་སྡེ་ལས་ཀྱང་
མོ་ལ་ཚན་རིག་གི་ལྷ་མོ་ཞེས་སོགས་དོན་ལ་གནས་པའི་ཆེ་བསྟོད་
ཀྱང་སྣ་ཚོགས་མཛད་ཀྱིན་ཡོད།
ཚན་རིག་ཞིབ་འཇུག་གི་སྟེགས་བུ་ཆེན་པོའི་དཀྱིལ་དབུས་སུ་
གཟི་བརྗིད་ཆེན་པོ་དང་བཅས་པའི་ཁོང་མོས། མི་རྣམས་ངོ་མཚར་
བར་བྱེད་པའི་ཚན་རིག་གི་གྲུབ་དོན་རླབས་པོ་ཆེ་དག་ཅི་ལྟར་རྙེད་
པ་ཡིན་ནམ་ཞེ་ན། དེ་ནི་ཁོང་མོའི་དད་མོས་ཀྱི་སྟོབས་ལ་བརྟེན་ནས་
བྱུང་བ་ཞིག་སྟེ།ཁོང་གིས།ངའི་མདུན་ལྗོངས་ཀྱི་ལམ་ཆེན་དུ་བར་ཆད་
གེགས་རྐྱེན་སྣ་ཚོགས་རུ་འཛིངས་པ་ལྟར་དུ་མངོན་ནའང་། ཚན་རིག་
ཞིབ་འཇུག་གི་དད་མོས་དེས་ང་ནན་གྱིས་མདུན་ནས་མདུན་ལ་སྐྱོད་
པར་བསྐུལ་བྱུང་ངོ་ཟེར།
ཁོང་མོ་ནི་ཡབ་ཀྱི་ཤུགས་རྐྱེན་འོག་ཆུང་ངུའི་དུས་ནས་ཚན་རིག་
གི་དཔེ་ཆ་སྣ་ཚོགས་ཀློག་པ་ལ་མོས་པ་ལྷག་པར་ཆེ་བ་ཞིག་ཡིན་ལ།
མོས་ཆུང་དུས་ནས་ཚན་རིག་གི་དཔེ་ཆ་ཀློག་པ་དང་དངོས་བཤེར་གྱི་
ཚོད་ལྟའི་སློབ་སྦྱོང་ཡང་མང་དུ་བྱེད་མྱོང་ཡོད་པས། ལྕམ་ཁོང་མོས་ནི་
ཆུང་ངུའི་སྐབས་ནས་ཚན་རིག་ཞིབ་འཇུག་གི་ལམ་སྣེ་བསྙེགས་ནས་
ཡོང་བ་ཞིག་ཡིན་ཞེས་བཤད་ཀྱང་ཆོག་པ་ཡིན།
ཆུང་ངུའི་སྐབས་ནས་ཁོང་མོ་ཚན་རིག་སློབ་སྦྱོང་གི་ལས་ལ་
འཇུག་པའི་ཚུལ་ནི་གཞན་གྱི་དང་བ་འཕྲོག་ནུས་སུ་ཡོད་དེ། ཁོང་མོས་
ཚན་རིག་གི་དཔེ་ཆ་དག་བློ་རྩེ་གཅིག་བསྒྲིམས་ཀྱིས་ཤིན་ཏུ་ཞིབ་པར་
ཀློག་ལ། དཔེ་ཆའི་ནང་དོན་དུ་འཁོད་པའི་ཚན་རིག་གི་གནད་དོན་
དག་ལ་བསམ་གཞིག་ནན་མོས་དཔྱད་ཞིབ་ཀྱང་གནང་གི་ཡོད། ལྷག་
པར་ཁོང་མོས་ཚན་རིག་གི་དཔེ་ཆ་དག་ཀློག་སྐབས་བློ་རྩེ་གཅིག་ཏུ་
སྒྲིམ་ཚུལ་གྱིས་ནི་གཞན་དག་མང་པོ་ཞིག་ངོ་མཚར་བར་བྱེད་ཀྱིན་
ཡོད་པ་རེད།
ཁོང་མོ་ཆུང་ངུའི་སྐབས་ཤིག་ཏུ། མོས་ཚན་རིག་གི་དཔེ་ཆ་ཞིག་
ཞིབ་ཀློག་མཛད་ཀྱིན་པ་ན། མོའི་མདུན་ནས་ཨ་ཅེ་སོགས་སློབ་
གྲོགས་བྱིས་པ་གཞན་དག་གིས་གླུ་ལེན་བྲོ་འཁྲབ་སོགས་རྩེད་མོ་སྣ་
ཚོགས་ལ་འུར་ཟིང་ངེར་འཇུག་གིན་འདུག འོན་ཀྱང་། མོ་ནི་དཔེ་ཀློག་
གི་ནང་དུ་ཡོངས་སུ་བྱིང་བར་གྱུར་པས་ཁོང་ཚོས་འུར་ཟིང་བརྒྱབས་
པ་དག་གིས་ཤུགས་རྐྱེན་ཅི་ཡང་ཐེབས་མ་ཐུབ་པས་མོས་ནི་སྔར་
བཞིན་འགུལ་བ་ཙམ་ཡང་མི་གནང་བ་རེད།
ཚུལ་དེ་ཨ་ཅེ་དང་སློབ་གྲོགས་དག་གིས་མཐོང་བ་ན་ཤིན་ཏུ་
མཚར་གྱིན་དུ་ཁོང་མོར་ཉམས་ཚོད་ཅིག་ལེན་པའི་གྲོས་བྱས། དེ་ལྟར་
ཁོ་ཚོས་རྐང་འཇབ་ལག་འཇབ་ཀྱི་ངང་ནས་ཅོག་ཙེ་མང་པོ་ཞིག་ཁོང་
དང་ཤིན་ཏུ་ཐག་ཉེ་བར་བརྩེགས་ཤིང་གལ་སྲིད་ཁོང་མོ་ཅུང་ཙམ་
འགུལ་བ་ཡིན་ན་ཅོག་ཙེ་དག་འཐོར་འགྲོ་བའི་ཚད་དུ་བྱས།
ཁོང་མོ་ནི་སྔར་བཞིན་འགུལ་བ་མེད་པར་དཔེ་ཆ་དེ་ཞིབ་པར་
ཀློག་ཚར་བར་བྱས། དཔེ་ཆ་ཡོངས་སུ་བཀླགས་པའི་བར་དུས་ཡུན་
རིང་པོ་ཞིག་འགོར་ནའང་ཅོག་ཙེ་དག་ནི་སྔར་བཞིན་ཁ་མལ་ཁོ་ནར་
གནས་འདུག་པ་རེད། ཚུལ་དེ་ཁོང་མོའི་ཨ་ཅེ་དང་སློབ་གྲོགས་གཞན་
དག་གིས་མཐོང་པ་ན། ཁོ་ཚོ་ནོངས་ཀྱིན་ཏུ་རང་རང་གིས་ཀྱང་བློ་རྩེ
གཅིག་བསྒྲིམས་ཀྱིས་སློབ་སྦྱོང་བྱ་འོས་པའི་ངེས་ཤེས་རྙེད་པ་རེད།
དེ་ལྟར་གྱི་གང་ཞིག་སློབ་པའི་གནས་ལ་བློ་རྩེ་གཅིག་བསྒྲིམས་
ཀྱིས་འཇུག་ཅིང་དཔྱད་ཞིབ་ནན་ཏན་དུ་བྱེད་པའི་གོམས་གཤིས་
བཟང་པོའི་མཆོག་ཏུ་གྱུར་པ་དེ་ལྟ་བུའང་། ཁོང་མོས་རང་གི་ཚན་རིག་
དད་མོས་ཀྱིས་བསྐྲུན་པར་བཞེད་དེ། ཁོང་མོས། རང་ཉིད་ཚན་རིག་
ཞིབ་འཇུག་གི་གནས་ལ་དད་མོས་ཆེས་ཆེར་ཟབ་པས་ན། དེའི་ཚུལ་
ལ་འཇུག་པའི་སྐབས་ཀྱང་བློ་རྩེ་གཅིག་བསྒྲིམས་ཀྱིས་དཔྱད་ཞིབ་ནན་
ཆེ་བ་ཞིག་འོང་ཞིང་། སེམས་ཁམས་ཧྲིལ་བོའང་དཀའ་ངལ་གྱི་མྱོང་བ་
དང་བྲལ་བར་གྱུར་ནས་སྤྲོ་བས་ཡོངས་སུ་བརྟས་པར་བྱེད་དོ་གསུངས།
ཁོང་མོའི་ཆུང་ངུའི་དུས་ཀྱི་ཚན་རིག་སློབ་སྦྱོང་དང་དེ་ནས་ཞིབ་
འཇུག་གི་ལམ་བུར་བུད་པ་སོགས་ཀྱི་གོམ་འགྲོས་རེ་རེའང་ཁོང་མོ་
རང་གི་ཚན་རིག་དད་མོས་ཀྱིས་བསྐུལ་བ་གདོན་མི་ཟ་ཞིང་། ཁོང་
མོ་དཀའ་སྡུག་གི་འཚོ་བ་དང་བར་ཆད་ཀྱི་གེགས་རྐྱེན་སོགས་གང་
ལའང་ཞུམ་མེད་ཀྱིས་ཚན་རིག་ཞིབ་འཇུག་གི་ལས་དོན་ལ་གཞོལ་བ
འདིའང་། ཁོང་མོ་རང་གི་ཚན་རིག་ཞིབ་འཇུག་གི་དད་མོས་ཀྱིས་རྒྱབ་
ནས་དེད་ཅིང་མདུན་ནས་ཁྲིད་པ་ཞིག་གོ།
དེ་ལྟར་ཆུང་ངུའི་སྐབས་ནས་ཚན་རིག་ཞིབ་འཇུག་གི་དད་མོས་
རུས་རྐང་ལ་ཟུག་པར་གྱུར་པའི་ཁོང་མོས། རང་གི་སྐུ་ཚེ་གང་བོ་ཚན་
རིག་ཞིབ་འཇུག་གི་དོན་དུ་ཕུལ་བ་སྟེ། 1934ལོར་ཁོང་མོ་སྐུ་སྙུང་
གིས་མནར་ནས་གཟིམས་ཁྲིའི་མཐའ་ལ་ཉེ་སྐབས་ཀྱང་། ཁོང་མོས་
རང་གི་བུ་མོ་ཆེ་བར་མོའི་ཚན་རིག་ཞིབ་འཇུག་གི་གནས་ཚུལ་ཅི་
འདྲ་ཡིན་པའི་ཚུལ་ཡང་ཡང་བཀའ་འདྲི་གནང་བ་རེད།
4.དཔེ་ཆའི་སྟོབས་ཤུགས།
ཀྲུའུ་ཙི་ཆིན།(1898 - 1948) ཀྲུང་གོའི་སྔོན་བྱོན་གྱི་ལྷུག་རྩོམ་
མཁན། བརྩམས་ཆོས་གཙོ་བོ་ལ《རྒྱབ་གཟུགས།》《པད་རྫིང་གི་ཟླ་འོད》
སོགས་འདུག
རྒྱ་ནག་གི་རྩོམ་རིག་གར་སྟེགས་སྟེང་གྲགས་པའི་སྒྲ་བརྒྱ་ལྡིར་
གྱིན་པའི་སྐུ་ཞབས་ཀྲུའུ་ཙི་ཆིན་ནི་རྒྱ་ནག་གི་ཉེ་རབས་རྩོམ་རིག་
མཁས་ཆེན་ཞིག་སྟེ། རྩོམ་རིག་ཆེད་མཁས་པ་མང་པོས་ཁོང་ལ་ལྷུག་
རྩོམ་མཁན་པོ་ཞེས་པའི་ཆེ་བསྟོད་ཀྱི་བསྔགས་བརྗོད་བྱེད་ཀྱིན་ཡོད་
ལ། ཁོང་གི་ལྷུག་རྩོམ་གྱིས་རྒྱ་ནག་གི་རྩོམ་རིག་ལ་སྔར་མེད་ཀྱི་བཀྲག་
མདངས་ཤིག་བསྣན་ཡོད་པར་བཤད།
ཁོང་ནི1898ལོར་ཅང་སུའུ་ཞིང་ཆེན་དུ་སྐུ་འཁྲུངས། ཁོང་ཉིད་
གང་དུ་འཁྲུངས་སའི་ཁྱིམ་ཚང་དེ་ནི་རྒྱུ་འབྱོར་མངའ་ཐང་གིས་དཔལ་
དང་བཅས་པ་ཞིག་མ་ཡིན་ནའང་། རིག་གནས་ཡོན་ཏན་གྱི་བཅུད་
རྒྱས་པ་ཞིག་ཡིན་པ་རེད། དེ་ལྟའི་ཁྱིམ་ཚང་ཞིག་ཏུ་སྐུ་འཁྲུངས་པའི་
ཁོང་ལ་ཆུང་ངུའི་དུས་ནས་རིག་གནས་ཡོན་ཏན་གྱི་བག་ཆགས་
གཏིང་ཟབ་ཀྱིས་ཐེབས་པས། ཁོང་ཉིད་ཆུང་ངུའི་དུས་ནས་ཤེས་བྱའི་
གནས་ལ་མོས་པས་བརྩོན་མཁན་ཞིག་ཏུ་གྱུར།
རིམ་གྱིས་སློབ་ཆུང་དང་སློབ་འབྲིང་སོགས་འགྲིམ་པ་ན་ཁོང་ཉིད་
གནའ་དེང་གི་གསུང་རབ་སྣ་ཚོགས་ཀློག་པ་ལ་ཤིན་ཏུ་མོས་པ་ཞིག་
ཏུ་གྱུར་ཅིང༌། ཁོང་གིས་དུས་རྒྱུན་ཁྱིམ་མིས་ཁོང་ལ་ཟས་རིགས་ཙག་
ཙིག་ཉོ་བྱེད་དུ་བྱིན་པའི་སྒོར་ཟུར་དག་གཅིག་ཏུ་བསོགས་ནས་དཔེ་
ཆ་སྣ་ཚོགས་བླུ་བཞིན་ཡོད་པས། མཚམས་ཤིག་ནས་ཡུལ་དེའི་དཔེ་
ཁང་གི་སྦྱིན་བདག་དང་ཡང་ཤིན་ཏུ་ངོ་ཤེས་པར་གྱུར་ལ། སྐབས་དང་
སྐབས་སུ་དཔེ་ཆ་ལེགས་པོ་ཤིན་ཏུ་ཉོ་འདོད་པ་རེ་ཡོད་ཚེ་ཁོང་གི་ལག་
དངུལ་གྱིས་མི་འདང་ནའང་སྦྱིན་བདག་གིས་ཁོང་ལ་དཔེ་རིན་ཆད་དུ་
འཇོག་གིན་ཡོད།
དཔེ་ཆ་བློར་འབབ་པ་ཞིག་གམ་ཡང་ན་རང་ཉིད་ལ་ངེས་པར་
མཁོ་བའི་དཔེ་ཆ་ཞིག་ཡིན་ན་ཁོང་གིས་ཅིས་ཀྱང་བླུ་ཐབས་བྱེད་པ་
ཡིན། ཀློག་པར་མོས་པའི་དཔེ་ཆ་རེ་བླུ་ཕྱིར་ཁོང་ཉིད་ལམ་ཐག་རིང་
བའི་ཡུལ་གྲོང་གཞན་དུ་ངལ་བ་བསྟེན་ནས་ཞབས་ཐང་གིས་ཀྱང་
ཐེངས་མང་བསྐྱོད་མྱོང་ལ། རང་གིས་ཞལ་ལག་ཀྱང་མཆོད་མ་ཕོད་
པར་ཕོ་བ་ལྟོགས་ཀྱིན་ལྟོགས་ཀྱིན་དཔེ་ཆ་བླུས་པའི་གྲངས་ཀའང་ཉུང་
ངུ་ཞིག་མིན་པར་བཤད།
ཕྱིས་སུ་ཁོང་ཉིད་པེ་ཅིང་སློབ་ཆེན་དུ་ཞུགས་ཤིང་དེ་གར་མཚན་
ཉིད་རིག་པའི་སྐོར་ལ་སློབ་སྦྱོང་མཛད། སློབ་ཆེན་མཐར་ཕྱིན་ལ་ཉེ་
བའི་ཉིན་ཞིག་ཁོང་ཉིད་དཔེ་ཁང་ཞིག་གི་ནང་དུ་སོང་ནས་དཔེ་སྒྲོམ་
སྟེང་དུ་དཔེ་ཆ་ཅི་ཞིག་ཡོད་པར་ལྟ་བཞིན་པ་ན། སྐབས་དེར་གསར་དུ་
པར་སྐྲུན་བྱས་པའི 《ཝེ་པོ་སི་ཐུའི་ཚིག་མཛོད་ཆེན་མོ》 ཞེས་པའི་
ཚིག་མཛོད་ཅིག་མཐོང་། ཁོང་གིས་འདི་ཉོ་དགོས་ཨང་སྙམ་ནས་དཔེ་
སྒྲོམ་ལས་ཚུར་བླངས་ཏེ་རིན་གོང་ལ་བལྟས་པ་ན། ཚིག་མཛོད་དེའི་
རིན་གོང་ནི་སྒོར་བཅུ་བཞིར་གཏན་ཁེལ་འདུག
སྤྱིར་བཏང་ཚིག་མཛོད་དེ་དང་དེའི་རིན་གོང་གཉིས་བསྡུར་ན
ནི་དེ་དེ་བཞིན་དུ་འོས་པར་འདུག་ལ། མི་གཞན་དང་གཞན་དག་
ལ་མཚོན་ན་སྒོར་བཅུ་བཞི་ནི་གྲངས་ཀ་ཉུང་ངུ་ཞིག་ཀྱང་ཡིན་སྲིད་
ནའང་། སློབ་རའི་ནང་དུ་སློབ་སྦྱོང་གི་ལས་ཁོ་ན་དོན་དུ་གཉེར་གྱིན་
པའི་སློབ་མ་ཁོང་ལ་མཚོན་ན་ནི་སྒོར་བཅུ་བཞི་ཞེ་ན་གྲངས་ཀ་ཉུང་
ཉུང་ཞིག་ཡིན་མི་འདུག་སྟེ། ཁོང་གི་ལག་དངུལ་ཡོངས་སུ་བསྡོམས་
ནའང་སྒོར་བཅུ་བཞིའི་གྲངས་ལོན་ཐབས་མི་འདུག་པ་རེད། དེ་བས་
ན་ཁོང་གིས་ཚིག་མཛོད་དེ་ཕྱིར་དཔེ་སྒྲོམ་གྱི་ནང་དུ་མི་འདོད་བཞིན
དུ་འཇོག་དགོས་བྱུང་།
འོན་ཀྱང་། ཚིག་མཛོད་དེས་ཁོང་གི་བློ་ཡིད་ཡོངས་སུ་འཕྲོག་སོང་
བས་ཁོང་ཉིད་ཡང་དང་བསྐྱར་དུ་ཕྱིར་ཚིག་མཛོད་དེའི་གམ་དུ་ལོག་
དགོས་བྱུང་ཞིང་། ཚིག་མཛོད་དེར་ལག་པ་འཆང་ཙམ་འཆང་ཙམ་རེ་
བྱེད་ཀྱིན་ཤིན་ཏུ་འབྲལ་བར་དཀའ་བའི་ཚོར་སྣང་ལྗིད་ཏིག་གེ་བ་ཞིག་
གིས་ནོན་པར་གྱུར།
དེ་ལྟར་ཁོང་གིས་ཚིག་མཛོད་དེ་ཉོ་ཟེར་ན་ནི་སྒོར་གྱིས་མི་འདང་
ཞིང་། ཡང་མི་ཉོ་ཟེར་ན་ནི་གཏན་ནས་བློས་ཐོངས་པ་མི་འདུག་པས།
ཁོང་ཉིད་དཔེ་ཁང་དེ་གར་ཡུན་རིང་ལ་ཡར་འཁོར་མར་འཁོར་གྱིས་
སྡོད་དགོས་བྱུང་། མཚམས་ཤིག་ཁོང་གི་ཡིད་ལ་རང་གི་ལུས་སྟེང་དུ་
གྱོན་ཡོད་པའི་ལྭ་རིང་དེ་འཁོར་བྱུང་བས། ཁོང་ཉིད་ལྭ་རིང་འདི་དང་
ཚིག་མཛོད་གཉིས་བརྗེས་ན་ཅི་འདྲ་སྙམ་བཞིན་ཐེ་ཚོམ་གྱི་ནང་དུ་ལྷུང་།
ལྭ་རིང་དེ་ནི་ཁོང་ཉིད་གཉེན་སྒྲིག་བྱེད་སྐབས་ཁོང་གི་ཡབ་ཀྱིས་
ཁོང་ལ་ཆེད་དམིགས་ཀྱིས་བཟོས་པ་ཞིག་ཡིན་ལ། ལྭ་རིང་གི་གོང་ཁ
སྲམ་གྱིས་མཛེས་པར་བརྒྱན་ཡོད་པ་མ་ཟད། ནང་ཐམས་ཅད་ཀྱང་
ཨོག་དཀར་སྐྱ་ལུས་ལེགས་པར་བརྒྱན་འདུག ཁོང་གི་ཡབ་ཀྱིས་ལྭ་
རིང་དེ་བཟོ་བར་སེམས་ཤུགས་དང་དཀའ་ལས་མི་དམན་པ་ཞིག་
བསྐྱོན་ཡོད་པ་ཁོང་གིས་གསལ་བོར་མཁྱེན་གྱིན་ཡོད།
འོན་ཀྱང་། ཁོང་གི་ལུས་སྟེང་དུ་རིན་ཐང་དང་བཅས་པའི་དངོས་
པོ་ནི་ལྭ་རིང་དེ་ཉིད་ལས་གཞན་གང་ཡང་མི་འདུག་པས།མཐར་ཁོང་
གིས་དཔེ་ཁང་དེའི་སྦྱིན་བདག་ལ་ལྭ་རིང་གཏའ་མར་བཞག་ནས་
ཚིག་མཛོད་དེ་ཉོ་བར་གྲོས་བྱས་པ་ན་སྦྱིན་བདག་དེའང་འཐད་པ་
བྱུང་། དེ་ལྟར་ཁོང་ཉིད་དགའ་སྤྲོ་དང་བཅས་ཏེ་ཚིག་མཛོད་ཁྱེར་ནས་
ཕྱིར་སློབ་གྲྭར་ལོགས་ཤིང་ནམ་གུང་བར་དུ་ཚིག་མཛོད་དེ་བཀླགས་
ནས་བཞུགས།
དུས་ཕྱིས་ཀྱི་སྐབས་གང་དུའང་། ཁོང་གིས་རྩ་ཆེ་བའི་ལྭ་རིང་དེ་
ཕྱིར་ལོན་ཐབས་མ་བྱས་ཏེ། ཁོང་ལ་ཚིག་མཛོད་དེས་ལྭ་རིང་དེ་ལས་
ལྷག་པའི་རིན་ཐང་བླ་མེད་ཀྱི་ནོར་བུ་མང་པོ་ཞིག་བསྩལ་པས། ཁོང་
ཉིད་དེ་དག་གིས་ཡོངས་སུ་ཚིམས་ཏེ་ཡོད་པས་ཡིན།
ཁོང་གིས། ངེད་ལོ་ན་ཆུང་སྐབས་དག་ཏུ་དཔེ་ཆ་བློར་འབབ་རེ་
ཡོད་ན་ཅིས་ཀྱང་ཉོ་བའི་ཐབས་བཀོད་བྱས་པ་ཡིན། དོན་དེ་དག་ལ་
ཕྱིར་དྲན་རེ་བྱས་ན་ངོ་མ་དོན་སྙིང་ལྡན་པ་མ་ཟད་དགོད་བྲོ་བ་ཞིག་
ཀྱང་རེད་ཅེས་གསུངས། རེད། ཁོང་ལ་དགོད་བྲོ་བའི་དོན་དག་དེ་འདྲ་
མང་དུ་ཡོད་པས་ན་ཁོང་ཉིད་ལྷུག་རྩོམ་མཁན་པོའི་མཐོ་བརྗིད་གསེར་
གྱི་ཁྲི་འཕང་མཐོན་པོར་མངོན་པར་འགྱིང་བ་མ་ཡིན་ནམ།
5.མི་ཚེ་དཔེ་ཀློག་གིས་བསྐྱལ་པ།
སུན་ཀྲུང་ཧྲན།(1866 - 1925) རྒྱ་ནག་གི་སྔོན་བྱོན་གསར་བརྗེ་
མཁན། ཀྲུང་ཧྭ་མི་སེར་རྒྱལ་ཁབ་གསར་འཛུགས་མཁན། བརྩམས་ཆོས་གཙོ་བོ་
ལ《མི་སེར་དོན་གསུམ་རིང་ལུགས》 སོགས་འདུག
རྒྱ་ནག་མི་མང་གིས་གསར་བརྗེའི་ཡབ་ཆེན་ཞེས་འབོད་པའི་སྐུ་
ཞབས་སུན་ཀྲུང་ཧྲན་ནི་དཔེ་ཀློག་ལ་ཧ་ཅང་མོས་མཁན་ཞིག་ཡིན་ཏེ།
མི་གཞན་གྱིས་ཁོང་ལ་ཁྱེད་ཀྱི་དགའ་ཕྱོགས་ཅི་ཡིན་ཞེས་དྲིས་སྐབས།
ཁོང་གིས། ངའི་མི་ཚེ་འདིའི་དགའ་ཕྱོགས་ནི་གསར་བརྗེ་དང་དེའི་ཕན་
ནས་དཔེ་ཀློག་བྱ་རྒྱུ་དེ་ཡིན། ངས་ཉིན་གཅིག་ལ་དཔེ་ཀློག་བྱ་མ་ཐུབ་
ཚེ༑ དངོས་གནས་སྡོད་ཐབས་བྲལ་བ་ལྟ་བུར་འདུག་ཅེས་བཤད།
ཁོང་གི་མི་ཚེའི་ནང་གི་དུས་ཚོད་མང་པོ་ཞིག་ཕྱི་རྒྱལ་དུ་ཡུལ་
གྱར་གྱིས་སྐྱེལ་དགོས་བྱུང་ཡོད་དེ། ཁོང་གིས་གསར་བརྗེའི་ལས་
འགུལ་སྣ་ཚོགས་དངོས་ཤུགས་ཅི་རིགས་ཀྱིས་བསླངས་པས། ཆང་
སྲིད་གཞུང་གིས་ཁོང་ཉིད་བདའ་འདེད་སྣ་ཚོགས་བྱེད་ཀྱིན་ཡོད་པར་
བརྟེན། ཁོང་སྐབས་མང་པོར་ཕྱི་རྒྱལ་སོགས་སུ་ཉེན་གཡོལ་དུ་བྱོན
པས་ན་ཁོང་གི་འཚོ་བ་དེ་གཏན་འཇགས་སུ་འབྱུང་ཐབས་བྲལ་བ་
ཡིན།
སྐབས་ཤིག་ཁོང་དབྱིན་ཇིར་ཉེན་གཡོལ་དུ་ཕྱིན་ནས་ལོན་ཏོན་
དུ་བསྡད། དེར་སྡོད་རིང་ཁོང་གི་འཚོ་བའི་ཆ་རྐྱེན་ཤིན་ཏུ་ཞན་དྲགས་
པས། མཚམས་རེར་ཇ་ཐེབས་རེའི་ཟ་མའང་གནད་དོན་ཞིག་ཏུ་འགྱུར་
གྱིན་ཡོད། དེ་ལྟ་ནའང་ཁོང་གིས་སྔར་བཞིན་དཔེ་ཀློག་བྱེད་པའི་རྒྱུན་
དེ་མུ་རུ་བསྐྱངས་ཤིང་། དབྱིན་ཇིའི་དཔེ་མཛོད་ཁང་དུ་ཕྱིན་ནས་བློ་རྩེ་
གཅིག་བསྒྲིམས་ཀྱིས་དཔེ་ཆ་ཀློག་པ་དང་རྩོམ་ཡིག་འབྲི་བའི་ལས་ལའབད།
ཁོང་གི་ལག་དངུལ་རྣམས་ཟད་ལ་ཉེ་བའི་སྐབས་ཤིག ལོན་ཏོན
དུ་སྡོད་པའི་རྒྱ་ནག་གི་ཕྱི་འགྲིམས་སློབ་མ་འགས་ཕངས་མེད་ངང་
དབྱིན་པང་སུམ་ཅུ་བཞི་བཅུ་ཞིག་བསྡུས་ནས་ཁོང་ལ་ཕུལ། ཉིན་
འགའི་རྗེས་སུ་སློབ་མ་དེ་དག་སླར་ཡང་ཁོང་ལ་མཇལ་བར་ཕྱིན་པ་ན།
མདུན་ཅོག་སྟེང་དཔེ་ཆ་གསར་པ་སྐོར་ཅིག་བཞག་འདུག་པ་མཐོང་
བས། ཁོང་ཚོ་མཚར་གྱིན་དུ། སྐུ་ཞབས་སུན་ལགས། ཁྱེད་ཀྱི་འཚོ་བར་
དཀའ་ངལ་ཡོད་པ་མ་ཡིན་ནམ། འདི་འདྲའི་དཔེ་དེབ་མང་པོ་ཞིག་ཇི་
ལྟར་བྱས་ཏེ་ཉོས་པ་ལགས་ཞེས་དྲིས།
དེ་ལྟར་དྲིས་པས། མ་གཞི་ཁོ་བ་ཚོས་ཕུལ་པའི་དངུལ་ཕལ་ཆེ་
བས་དཔེ་ཆ་ཉོས་པ་ཚོར། སུན་ཀྲུང་ཧྲན་གྱིས་ཁོང་ཚོར། འཚོ་བར་
དཀའ་ངལ་ཅུང་ཟད་རེ་ཡོད་ཀྱང་སྐྲག་དགོས་དོན་མེད། ངས་ནི་ཟས་
ཐུན་གཅིག་གཉིས་རེར་ཟས་ཟ་རྒྱུ་མ་རྙེད་ཀྱང་སྲོན་ནུས་མོད། ཉིན
གཅིག་ལ་དཔེ་ཆ་ཀློག་རྒྱུ་མ་རྙེད་ན་ནི་དངོས་གནས་སྲོན་ཐབས་བྲལ་
ཞེས་བཤད་དོ།།
6.མཚམས་མི་ཆད་པའི་མདུན་སྐྱོད།
ཀྲོའོ་མོ་ཧུ། (1912 -) ཐེ་ཝན་གྱི་ཡིག་གཟུགས་མཁན་དང་རྩོམ་
པ་པོ། འཛམ་གླིང་གི་ཞིབ་འཇུག་སློབ་མ་རྒན་ཤོས་ཀྱི་ངོས་ནས་ཅི་ཉི་སིའི་ཟིན་ཐོ་
སྐྲུན་མཁན།བརྩམས་ཆོས་ལ་<<བག་ཡངས་སྤྲོ་འཕེལ་གྱི་ལོ་ངོ་བརྒྱ>>ཡོད།
ས་སྐྱ་པཎ་ཆེན་གྱིས། རིག་པ་ནངས་པར་འཆི་ཡང་བསླབ།། ཚེ་
འདིར་མཁས་པར་མ་གྱུར་ཀྱང་།། སྐྱེ་བ་ཕྱི་མར་བཅོལ་བ་ཡི།། ནོར་ལ་
རང་ཉིད་ལེན་དང་འདྲ།། ཞེས་པའི་ལེགས་གསུང་གྱི་གདམས་ངག་གང་
དེ་སྐྱོར་ཐེངས་རེ་རེར། ངས་ནི་འཛམ་གླིང་སྟེང་གི་ཞིབ་འཇུག་སློབ་མ་
རྒན་ཤོས་ཀྱི་ངོས་ནས་ཅི་ཉི་སིའི་ཟིན་ཐོ་སྐྲུན་མཁན་ཀྲོའོ་མོ་ཧུ་དྲན་
པར་བྱེད་དེ། ཁོང་ཉིད་ནི་རིག་པ་ནངས་པར་འཆི་ཡང་བསླབ་པའི་བླ་
མེད་ཀྱི་སྙིང་སྟོབས་གང་ཉིད་ལག་ལེན་དངོས་ཀྱི་སྦྱོར་བ་ལ་ཞུགས་
མཁན་གྱི་རླབས་པོ་ཆེའི་སྐྱེས་བུ་ཞིག་ཡིན་པས་སོ།།
ཀྲོའོ་མོ་ཧུ་ནི1912ལོར་ཧྲན་ཏུང་ནས་སྐྱེས་ཤིང༌། ཆིས་ཧྥོ་དགེ་
ཐོན་སློབ་གླིང་ནས་མཐར་ཕྱིན་པ་ན་སློབ་འབྲིང་དགེ་རྒན་གྱི་ཕྱག་
ལས་གནང་ལ། ཁོང་ནི་ཆུང་ངུའི་སྐབས་ནས་སློབ་སྦྱོང་ལ་བརྩོན་པ
ཆད་མེད་དུ་བསྟེན་པའི་བཟང་སྤྱོད་འཛོམས་པ་ཞིག་ཡིན་ཏེ། ཆུང་ངུའི་
སྐབས་སུ་ཁོང་གིས་ནངས་སྔ་མོ་ནས་བཟུང་དགོང་མོ་མུན་རུབ་ནས་
ཡི་གེ་མཐོང་མི་ཐུབ་པའི་བར་དུ་དཔེ་ཀློག་སྐྱོར་སྦྱང་རྒྱུན་ཆགས་སུ་
མཛད་པའི་རྣམ་ཐར་བསྐྱངས་ཡོད།
དེ་ལྟ་བུའི་ཆུང་ངུའི་དུས་ཀྱི་སློབ་སྦྱོང་ལ་བརྩོན་པའི་བཟང་སྤྱོད་
ཀྱི་རྒྱུན་ནི་དགུང་ལོ་བརྒྱ་ལྷག་གི་ད་ལྟའི་སྐབས་ཀྱང་ཆད་མེད་དུ་སྐྱོང་
གིན་ཡོད་པས། ཁོང་ནི་ཚེ་གང་སློབ་སྦྱོང་གི་མིག་དཔེ་བླ་ན་མེད་པ་
ཞིག་ཡིན་ནོ་ཞེས་འཛམ་གླིང་ཁྱོན་ལ་གྲགས་པར་གྱུར་ལ། ཐེ་ཝན་མི་
མང་གི་གུས་བརྩི་ཐོབ་པའི་དང་རྟེན་ཞིག་ཏུའང་གྱུར་ཡོད།
ཀྲོའོ་མོ་ཧུ་དགུང་ལོ་བཞི་བཅུ་བའི་སྐབས་སུ་ཐེ་ཝན་དུ་བྱོན་
ཞིང་། ཐེ་ཝན་ཀོའོ་ཤོང་དགེ་ཐོན་སློབ་ཆེན་དུ་སློབ་ཁྲིད་ལས་དོན་
གྱི་བྱ་བ་མི་ལོ་ཉི་ཤུ་ལྷག་ལ་བསྒྲུབས་ནས་མཐར་དགུང་ལོ་རེ་དྲུག་
པའི་སྐབས་སུ་ལས་འཁྱུར་ངལ་གསོ་མཛད། སྐབས་དེར་ཁོང་གི་ལས་
གྲོགས་ན་མཉམ་དག་གིས་ད་ནི་རང་རེ་ཚོས་ངེས་པར་བག་ལྷོད་པོའི་
ངང་ཚེ་མཇུག་བསྐྱལ་དགོས་ཞེས་བཤད་ནའང་། ཁོང་ནི་བག་ལྷོད་
ཀྱིས་སྡོད་བཟོད་པར་མི་འདུག་སྟེ། ནམ་རྒྱུན་དཔེ་ཆ་ཀློག་པ་དང་ཡིག་
གཟུགས་སྒྱུ་རྩལ་སྦྱོང་བ་སོགས་ཀྱི་ལས་ལ་བརྩོན་པ་བསྐྱེད་ནས་སྔར་
བཞིན་བྲེལ་བ་ཆེན་པོས་འཚོ་བཞིན་ཡོད།
1998ལོར་ཁོང་གི་ཚ་བོ་སློབ་ཆེན་ལ་ཞུགས་པའི་དུས་དང་ཁེལ
ནའང་། ཁོའི་སློབ་སྦྱོང་གི་གྲུབ་འབྲས་ཞན་པས་སློབ་ཆེན་ལ་རྒྱུགས་
སྤྲོད་པའི་སྤོབས་པ་དང་བྲལ་བ་མཐོང་བ་ན། དགུང་ལོ་གྱ་དྲུག་ཏུ་སོན་
པའི་ཀྲོའོ་མོ་ཧུས་རང་གི་ཚ་བོར་སྐུལ་མའི་ཕྱིར་དུ་ཁོ་དང་མཉམ་དུ་
སློབ་ཆེན་ལ་རྒྱུགས་སྤྲོད་པའི་ཁ་དན་བཅས་ཤིང་། སྐབས་དེར་རྒྱུགས་
སྤྲོད་རྒྱུར་དུས་ཡུན་མི་རིང་ནའང་ཁོང་གིས་ཆོད་སེམས་བརྟན་པོས་
དཔེ་ཀློག་དང་བསྐྱར་སྦྱོང་ལ་གཅིག་ཏུ་བརྩོན་པར་མཛད་ནས་སློབ་
ཆེན་ལ་རྒྱུགས་སྤྲོད་པའི་གྲ་སྒྲིག་བྱས། འོན་ཀྱང་། རྒྱུགས་སྤྲོད་ཀྱི་གྲ་
སྒྲིག་འཐུས་ཚང་ཞིག་མ་བྱུང་བས་ཡིན་ནམ་གང་ལྟར་ཁོང་དང་ཚ་བོ་
གཉིས་ཀྱི་རྒྱུགས་སྐར་ཀྱིས་མ་འདང་བས་སྐབས་དེར་ཁོང་གཉིས་ཀས་
སློབ་ཆེན་གང་དུའང་རྒྱུགས་མ་འཕྲོད།
དེ་ལྟའི་སྐབས་སུ་ཚ་བོ་སྔར་ལས་ཀྱང་བློ་ཕམ་དང་ཡིད་ཆད་ཀྱིས་
སྡུག་བསྔལ་བར་གྱུར་པ་ན། ཁོང་གིས་རང་གི་ཚ་བོར། ད་ལོ་རྒྱུགས་
མ་འཕྲོད་པར་བློ་ཕམ་གྱིས་སྐྱོ་དགོས་དོན་ཅི་ཡང་མེད་དེ། ད་དུང་སང་
ལོར་སྤྲོད་ཆོག་པ་མ་ཡིན་ནམ། ཞེས་ཡིད་ཆེས་དང་བཅས་ཏེ་སྐུལ་
མ་མཛད་ཅིང་། དེ་ནས་བཟུང་ཁོང་དང་ཚ་བོ་གཉིས་ཀྱིས་སྔར་ལས་
ལྷག་པའི་འབད་བརྩོན་ཆེན་པོས་སློབ་སྦྱོང་གནང་ནས་སློབ་ཆེན་གྱི་
རྒྱུགས་སྤྲོད་ཐེངས་གཉིས་པར་ཞུགས་རྒྱུའི་གྲ་སྒྲིག་བྱས། ཏག་ཏག་ལོ་
ཡི་འཁོར་ལོ་གཅིག་འདས་ཏེ་སློབ་ཆེན་ལ་རྒྱུགས་སྤྲོད་པའི་དུས་དང་
ཁེལ་བ་ན། ཁོང་གིས་བདེ་ལེགས་ངང་ཁུང་ཀྲུང་སློབ་ཆེན་གྱི་རིག་
གནས་སྒྱུ་རྩལ་སྡེ་ཁག་ཏུ་རྒྱུགས་འཕྲོད་ཅིང་། ཁོང་གི་ཚ་བུས་ཀྲུང་ཧྭ་
སློབ་ཆེན་དུ་རྒྱུགས་འཕྲོད།
དེ་ལྟར་དགུང་ལོ་གྱ་བདུན་དུ་སོན་པའི་ཀྲོའོ་མོ་ཧུ་སླར་ཡང་སློབ་
ཆེན་དུ་ཞུགས་ཏེ་རིག་པའི་གནས་ལ་སྦྱོང་བའི་མགོ་བརྩམས། མི་
གཞན་གྱིས། ཁོས་སློབ་ཆེན་ལ་རྒྱུགས་འཕྲོད་ཡོད་ནའང་ཁོས་སློབ་
ཆེན་གྱི་མཐར་ཕྱིན་འཛིན་ཡིག་ལོན་ཨེ་སྲིད་དམ་ཟེར། ལྷག་པར།
སློབ་ཆེན་དེ་གའི་དགེ་རྒན་ཞིག་གིས་ཁོང་ལ། ཁྱོད་ཀྱིས་སློབ་ཆེན་
བདེ་ལེགས་ངང་མཐར་ཕྱིན་པ་ཞིག་བྱུང་ན་ངས་ཁྱོད་ལ་བརྒྱ་ཕྱག
ཅིག་འཚལ་ཆོག་ཟེར། སྐབས་དེ་དག་ཏུ་ཁོང་གིས་འཛུམ་ཙམ་འཛུམ་
ཙམ་རེ་གནངས་ནས། གལ་སྲིད་ང་ཉིན་དེའི་བར་དུ་གསོན་ཏེ་འདུག་
ཐུབ་པ་ཞིག་བྱུང་ན་ནི་ངས་ཅིས་ཀྱང་མཐར་ཕྱིན་ལག་རྟགས་ལོན་
ངེས་ཡིན་ནོ་ཞེས་བཤད།
དེ་ལྟར་ཁོང་སློབ་ཆེན་དེ་གར་ཞུགས་ཏེ་ཉིན་ལྟར་ནངས་སྔ་མོ་
ནས་ཡར་བཞེངས་ཏེ་ལྕགས་རྟ་བཅིབས་ནས་སློབ་གྲྭར་འགྲོ་བཞིན་
ཡོད་ལ། སློབ་ཆེན་འགྲིམ་པའི་རིང་ཁོང་ཐེངས་ཤིག་སློབ་ཐུན་ཞིག་གི་
རྗེས་སུ་སྐར་མ་འགའ་ལུས་པ་ཙམ་ལས་སློབ་ཐུན་གཅིག་ལའང་མ་
ཆག་པའི་ངང་དུ་ལེགས་པར་ཞུགས་ཤིང་། འབད་པ་ཆེན་པོས་སྦྱང་
བྱའི་གནས་ལ་བརྩོན་པ་རྒྱ་ཆེར་མཛད་པས། རྒྱུ་བཟང་པོ་ལ་འབྲས་བུ་
ལེགས་པོ་འབྱུང་བའི་ཆོས་ཉིད་ལྟར། ཁོང་གིས་འབད་བརྩོན་རྒྱ་ཆེར་
གནང་བ་ལ་གྲུབ་འབྲས་ཀྱང་ལེགས་པོ་ཐོབ་སྟེ། གཞན་གྱིས་ལོ་ངོ་དྲུག་
བདུན་རིང་སྦྱོང་དགོས་པ་དག་ཁོང་གིས་ལོ་ངོ་བཞིའི་རིང་སྦྱངས་པས་
གྲུབ་པར་བྱས་ཏེ། དགུང་ལོ་གོ་གཅིག་སྟེང་སྐར་འབྲས་བཟང་པོ་དང་
བཅས་ཏེ་བདེ་ལེགས་ངང་སློབ་ཆེན་མཐར་ཕྱིན་པར་གྱུར།
དེ་ལྟར་སློབ་ཆེན་མཐར་ཕྱིན་པ་ན། ཁོང་ཉིད་སྔར་ལས་ཀྱང་རིག་
པའི་གནས་ལ་སྐོམ་པ་ཆུ་འདོད་ལྟར་གྱུར་ཏེ། སླར་ཡང་ཞིབ་འཇུག་
སློབ་མར་རྒྱུགས་སྤྲོད་པའི་འདུན་མ་འགོག་མེད་དུ་བྱུང་བས། ཁོང་
ཉིད་དགུང་ལོ་གོ་དྲུག་སྟེང་ནན་ཧྭ་སློབ་ཆེན་གྱི་མཚན་ཉིད་རིག་པའི་
ཞིབ་འཇུག་སྡེ་ཁག་ཏུ་རྒྱུགས་སྤྲོད་ཀྱིས་ཞུགས་ཤིང་། དེ་གར་ལོ་གཉིས་
ཀྱི་རིང་སློབ་སྦྱོང་བྱས་མཐར་ཁོང་ཉིད་དགུང་ལོ་གོ་བརྒྱད་ཀྱི་སྟེང་རབ་
འབྱམས་པའི་བསླབ་གནས་བླངས་ཤིང་། འཛམ་གླིང་སྟེང་གི་ཞིབ་
འཇུག་སློབ་མ་རྒན་ཤོས་ཀྱི་ངོས་ནས་ཅི་ཉི་སིའི་ཟིན་ཐོ་བསྐྲུན་གནང་མཛད།
ཁོང་གིས་དགུང་ལོ་བཅུ་བཞི་ཙམ་ནས་ད་ལྟའི་བར་ཡིག་གཟུགས་
སྒྱུ་རྩལ་ལ་སྦྱངས་བརྩོན་བླ་ལྷག་མཛད་ནས་ཡོང་བས། ཁོང་ཉིད་ཡིག་
གཟུགས་སྒྱུ་རྩལ་ལའང་གཞན་དྲང་མི་འཇོག་པ་ཞིག་ཡིན་ལ། ལྷག
པར་ཁོང་གི་བྱེའུ་གཟུགས་གྱིས་བྲིས་པའི་ཡི་གེ་དག་ལ་ཁྱད་ཆོས་
དམིགས་བསལ་བ་ཡོད་དོ་ཞེས་མང་པོའི་དགའ་བསུ་ཐོབ་པ་མ་ཟད།
དབྱིན་ཇིའི་རྒྱལ་མོས་ཀྱང་ཁོང་གི་ཡིག་གཟུགས་ཉར་ཚག་མཛད་ཡོད།
ཁོང་གིས་རང་གི་ཡིག་གཟུགས་བརྩམས་ཆོས་དག་གཞན་ལ་བཙོང་
ནས་དེ་ལས་བྱུང་བའི་སྒོར་མོ་དག་གིས་མི་གཞན་པར་རོགས་སྐྱོར་
ཡང་ཐེངས་མང་པོར་མཛད་མྱོང་བ་རེད།
2012 ལོ་སྟེ་ཁོང་ཉིད་དགུང་ལོ་བརྒྱ་བཞེས་པའི་རྟེན་འབྲེལ་དང་
ལྷན་དུ་ཁོང་གི་ཡིག་གཟུགས་འགྲེམ་སྟོན་ཞིག་ཞང་ཀང་ནས་བསྡུས་
ཤིང་། ཞར་ལ 《བག་ཡངས་སྤྲོ་འཕེལ་གྱི་ལོ་ངོ་བརྒྱ》 ཞེས་པའི་རང་
རྣམ་ཞིག་ཀྱང་དཔར་སྐྲུན་མཛད་པ་ན། རང་རྣམ་གྱི་དཔེ་དེབ་དེ་ཉིད་
ཤིན་ཏུ་བྲིན་པར་གྱུར་ནས་དཔར་ཐེངས་མང་དུ་གདབ་དགོས་བྱུང་
བས། ད་ཆ།ཁོང་ནི་གཞོན་སྐྱེས་དག་ལ་ཤུགས་རྐྱེན་ཆེ་བའི་རྩོམ་པ་པོ་
གྲགས་ཅན་ཞིག་ཏུའང་གྱུར་ཡོད།
རང་རྣམ་དེ་བཀྲམ་རྗེས་ཁོང་གིས་གློག་ཀླད་སྦྱོང་བའི་དགོས་གལ་
མཐོང་བས་གཞན་གྱི་ས་ནས་གློག་ཀླད་སྦྱང་མགོ་བརྩམས་ཤིང༌། ཡི་
གེ་གཏགས་པ་དང་དྲྭ་སྟེང་ནས་བཅའ་དངོས་ཉོ་ཚུལ་སོགས་རིམ་པར་
སྦྱངས། ཚུལ་དེ་ལས་འཁྱུར་བྱས་མ་ཐག་པའི་ཁྱིམ་མཚེས་ཀྱི་རྒད་
པོ་བང་གིས་མཐོང་བ་ན། ཁོས། རྒན་པོ་ཀྲོའོ་ལགས། ཁྱེད་ཉིད་རྒས་
དྲགས་ཏེ་འཆི་ལ་ཉེ་བ་ཙམ་ན་ཡོད་པས་ད་གློག་ཀླད་ཅིག་སྦྱང་བས་ཅི་
བྱ་ཞེས་པ་ན། ཁོང་ཉིད་དགོད་ཀྱིན་དུ། ཁྱོད་ཉིད་བདེན་ནི་བདེན་མོད་
འོན་ཀྱང་ང་ད་དུང་མ་ཤི་བར་གསོན་པོར་བསྡད་ཡོད་པ་མ་ཡིན་ནམཞེས་བཤད།
ད་ལོ་དགུང་ལོ་བརྒྱ་དང་ལྔ་བཞེས་པའི་ཁོང་ཉིད་ཐེ་ཝན་གྱི་ཆིན་
ཧྭ་སློབ་ཆེན་དུ་ཟུར་ཞུགས་མཛད་ནས་རྩོམ་རིག་ལོ་རྒྱུས་ལ་སྦྱང་བ་
མཛད་ཀྱིན་ཡོད་ལ། ཁོང་གིས་སླར་ཡང་འབུམ་རམས་པར་རྒྱུགས་
སྤྲོད་པའི་གྲ་སྒྲིག་བྱེད་ཀྱིན་ཡོད་པ་རེད།
མདོར་ན། ཁོང་གི་སྐུ་ཚེའི་མཛད་པ་རྣམས་གཅིག་ཏུ་བསྡོམས་ན་
རང་ཅག་རྣམས་ལ་རིན་ཐང་གིས་ཕྱུག་པའི་ལེགས་བཤད་ཅིག་བསྩལ་
གནང་མཛད་ཡོད་དེ། མི་ཞིག་ཡིན་ན་མཚམས་མི་ཆད་པར་རང་ཉིད་
ཀྱི་ཡར་ཐོན་ལ་བརྩོན་དགོས་ཤིང་། དེ་ཡི་ཆ་རྐྱེན་དུ་རང་ཉིད་ཀྱི་མི་ཚེ་
དེ་མཚམས་མི་ཆད་པའི་སློབ་སྦྱོང་དང་འགྲོགས་ནས་སྐྱེལ་དགོས་པ་
ཡིན། ཞེས་པ་དེའོ།།
7.སློབ་སྦྱོང་ལས་ལ་འཕྱི་བ་མེད།
ཁེམ་ལན། (1926- ) ཐའེ་ལན་ཌི་རྒྱལ་ཁབ་ཀྱི་སློབ་ཆེན་པ་རྒན་ཤོས།
རྨོ་མོ་ཁེམ་ལན་ལགས་ནི1926ལོར་ཐའེ་ལན་ཌའི་རྒྱལ་ཁབ་
ཏུ་སྐྱེས། ཁོ་མོ་ཆུང་དུས་ནས་བློ་གྲོས་གསལ་ཞིང་རིག་པ་སྐྱེན་པ་ཞིག་
ཡིན་པས་གྲོང་སྡེའི་སློབ་མ་མང་པོའི་ཁྲོད་ཀྱི་ཁྱད་དུ་འཕགས་པ་ཞིག་
ཡིན། དགེ་རྒན་དང་སློབ་གྲོགས་ཚོས་ཀྱང་མོ་ལ་གཟེངས་སུ་བསྟོད་
པའི་བསྔགས་པ་ཡང་ཡང་འབུལ་གྱིན་ཡོད། འོན་ཀྱང་། མོ་སློབ་ཆེན་
འགྲིམས་ལ་ཉེ་བ་ན་མོས་རང་གི་ཁྱིམ་མི་དག་གི་སྐུལ་མ་བཞིན་དུ་
གཉེན་སྒྲིག་བྱས་ཏེ་ཁྱིམ་ཚང་མི་བཅའ་ཐུ་མེད་དུ་གྱུར་པས། ཁོ་མོའི་
མིག་མདུན་དུ་བསྲིངས་ནས་ཡོད་པའི་སློབ་ཆེན་དུ་བསྐྱོད་པའི་ལམ་
བུ་དེ་འགག་པར་གྱུར།
ཁོང་ལ་ལོ་ན་གཞོན་དུས་སུ་མཐོ་རིམ་གྱི་སློབ་ཆེན་གང་རུང་
ཞིག་ཏུ་བསྐྱོད་ནས་དེ་གར་ཞི་ལྷོད་ངང་སློབ་སྦྱོང་གི་ལས་ལ་འབད་
པའི་མོས་པ་ལྷག་པར་ཆེ་ནའང་། མོ་ལ་རང་གི་བསམ་དོན་དེ་མངོན་
དུ་བྱེད་པའི་བསྐལ་བ་བཟང་བོ་མ་ལྡན་པ་རེད། དེ་ལྟ་ནའང་མོས་རང་
གི་བསམ་འདུན་དེ་གཏན་ནས་མ་བཏང་བར་སེམས་ཕུགས་སུ་གཅེས་
བར་ཉར་ནས་ཡོད་པས། མཐར་དགུང་ལོ་བདུན་ཅུ་ལྷག་གི་བགྲེས་
སོང་ཆགས་སྐབས་ད་གཟོད་ཁོང་ལ་མཐོ་རིམ་སློབ་གྲྭར་འགྲོ་བའི་
སྐལ་བཟང་མངོན་དུ་གྱུར།
ཁོ་མོས་ཁྱིམ་མི་བུ་ཕྲུག་གི་དོན་དུ་དཀའ་ལས་སྣ་ཚོགས་མྱངས་
ཏེ་མཐར་རང་གི་བུ་ཕྲུག་རྣམས་ཀྱང་རེ་རེ་བཞིན་སློབ་གྲྭ་ཆུང་འབྲིང་
ཆེ་གསུམ་ནས་ཐོན་ཞིང་། རང་རང་གི་སར་ཁྱིམ་ཚང་བཅས་ཏེ་ལས་
དོན་ལ་འབད་ཀྱིན་པས་ད་ནི་མོ་ལའང་སེམས་ཁྲལ་ལྷག་མ་ཅི་ཡང་མི་
འདུགའོན་ཀྱང་། རང་གི་བུ་ཕྲུག་རྣམས་རེ་རེ་བཞིན་སློབ་ཆེན་མཐར་
ཕྱིན་ཁར་རབ་འབྱམས་པ་དང་འབུམ་རམས་པ་སོགས་ཀྱི་བསླབ་
གནས་ལས་ཀྱང་ལེགས་པར་ཐོན་གྱིན་པ་འདི་མཐོང་ན། མོའི་སེམས་
པ་ཅི་ཞིག་གིས་ལྷིང་འཇགས་སུ་གཏོང་བར་མི་བྱེད། དེ་ནི་མོས་གཞོན
ནུའི་སྐབས་ནས་སེམས་སུ་ཉར་ཉར་དུ་ཡོད་པའི་འདུན་པ་དེའི་རྐྱེན་པས་རེད།
ད་ནི་རང་གི་བུ་ཕྲུག་ཚོས་རང་ལམ་ཟིན་ཞིང་ཁྱིམ་གྱི་ལས་དོན་
དག་ཀྱང་རང་གི་ཕྲག་སྟེང་ནས་ཡལ་ཟིན་པས། གོ་སྐབས་བཟང་པོ་
འདི་ཨང་སྙམ་དུ་མོས་རང་ཉིད་སློབ་ཆེན་དུ་བསྐྱོད་ནས་བསླབ་བྱ་གང་
ཞིག་དོན་དུ་གཉེར་བའི་བློ་ཐག་བཅད།དེ་ལྟར་དགུང་ལོ་དོན་གཉིས་སུ་
སོན་པའི་ཁོ་མོས་མི་ཚེ་ཕྱེད་ལྷག་གི་རིང་ལ་སེམས་ཕུགས་སུ་ཉར་བའི
འདུན་མ་དེ་ཁྱེར་ནས་སློབ་གྲྭ་ཆེན་མོའི་སྒོ་ཐེམ་བསྙེགས། སློབ་ཆེན་
གྱི་ནང་དུ་ཐོན་པ་ན་མོས་རང་ཉིད་ཀྱི་བསླབ་བྱ་དག་ཉིན་ལྟར་ནན་
ཏན་ཆེན་པོས་གྲུབ་པར་མཛད་ཅིང་། རང་ཉིད་སློབ་གྲོགས་གསར་བུ་
ཚེའི་རྗེས་སུ་ལུས་པར་མི་རུང་སྙམ་དུ་འབད་པ་རྒྱུན་ཆགས་སུ་བསྐྱོན།
ཡིག་རྒྱུགས་ལེགས་པོ་ཞིག་སྤྲོད་པའི་དོན་དུའང་མོས་དོ་སྣང་ཆེན་
པོས་འབད་ཀྱིན་ཡོད་པས། མོའི་སློབ་སྦྱོང་གི་གྲུབ་འབྲས་ཀྱང་སློབ་
གྲོགས་ལོ་གཞོན་གསར་བུ་ཚོ་དང་མཉམ་མཉམ་ངང་ཡོད་པ་རེད།
འོན་ཀྱང་། ལས་དབང་གིས་ཁོང་མོས་སློབ་ཆེན་འགྲིམས་པའི་
འདུན་མ་མངོན་དུ་བྱེད་པ་ལ་ཆེད་དུ་བར་ཆད་གཏོང་གིན་པ་དང་འདྲ་
སྟེ། སློབ་ཆེན་དུ་ཞི་ལྷོད་ངང་སྦྱང་བྱའི་དོན་ལ་འབད་ཀྱིན་པའི་ཁོང་མོ་
སླར་ཡང་སློབ་ཆེན་ལས་ཕྱིར་ལྡོག་དགོས་པར་གྱུར། དེ་ནི་མོའི་ཤ་ལས་
ཆད་པའི་གཅེས་ཕྲུག་མ་ཞིག་གློ་བུར་དུ་འཇིག་རྟེན་འདི་དང་བྲལ་བར་
གྱུར་པས་རེད།
མ་ཡུམ་གྱིས་རང་གི་གཅེས་ཕྲུག་ལ་སྐྱེལ་མ་བྱེད་དགོས་པ་བྱུང་
ན་དེ་ལས་ལྷག་པའི་སྡུག་བསྔལ་ཆེན་པོ་ཞིག་གང་དུའང་ཡོད་པར་
དཀའ་བས། སྡུག་བསྔལ་དེ་ལྟ་བུས་ནོན་པར་གྱུར་དུས་མོ་ལ་ད་དུང་
ཡང་སློབ་ཆེན་དུ་ཕྱིན་ནས་ཞི་ལྷོད་ཀྱིས་སློབ་སྦྱོང་བྱ་བའི་ཡི་ག་ཞིག་
ཇི་ལྟར་ཡོད་སྲིད། དེས་ན་མོས་མི་འདོད་བཞིན་དུ་རང་ཉིད་སློབ་ཆེན་
ལས་ཕྱིར་འཐེན་ཏེ་རང་ཁྱིམ་དུ་འདས་པའི་བུ་མོའི་དོན་དུ་གསོལ་
འདེབས་དང་སྨོན་ལམ་ཞུས་ནས་བསྡད།
དེ་ལྟར་ལོ་ཤས་འདས་པ་ན་སྡུག་ལ་བརྗེད་རྒྱུ་མེད་རུང་རྙིང་རྒྱུ་
ཡོད་ཅེས་པ་བཞིན་རང་ཉིད་བུ་མོ་དང་བྲལ་པའི་སྐྱོ་ངལ་ཅུང་ཙམ་
སངས་ཏེ་མོའི་སེམས་པའང་ཞི་འཇགས་སུ་གནས་ཐུབ་པ་བྱུང་བས།
མོས་སླར་ཡང་རང་ཉིད་སློབ་ཆེན་དུ་འགྲིམས་པའི་འདུན་པ་དོན་དུ
གཉེར། མོ་སློབ་ཆེན་དུ་ཕྱིན་ནས་དེ་གར་ཆེད་དུ་མིའི་སྐྱེས་ཁམས་རིག་
པའི་སྐོར་ལ་སློབ་གཉེར་བྱ་བའི་མགོ་བརྩམས། དགུང་ལོ་གྱ་ལྔར་སོན་
པའི་ཁོ་མོ་སླར་ཡང་སློབ་ཆེན་དུ་ཐོན་ནས་ད་ནི་ཅིས་ཀྱང་མཐར་ཕྱིན་
པ་ཞིག་དགོས་པའི་དམ་བཅའ་སེམས་ལ་བཀོད།
སློབ་ཆེན་དུ་མོས་མི་ལོ་དུ་མའི་རང་ལ་རང་ཉིད་ཀྱི་སྦྱང་བྱའི་སློབ་
ཚན་དག་ལ་འབད་པ་ཆེན་པོས་སློབ་སྦྱོང་བྱས་པ་སྟེ། སློབ་ཚན་གྱི་
གནད་དོན་ཆེ་ཁག་ཚང་མར་སྨྱུ་གུས་རྟགས་བརྒྱབས་ནས་བློར་བཟུང་
ཞིང་དེ་དག་གི་དོན་ལ་ཡང་ཡང་འདྲིས་པར་བྱས། དཔྱད་གཞིའི་ཡིག་
རིགས་སྣ་ཚོགས་ཀློག་པ་དང་དེ་དག་གི་ཟིན་ཐོ་འགོད་པ་སོགས་སློབ་
སྦྱོང་ནན་ཏན་གྱིས་མཛད། ཁོང་གིས། ངས་རང་ཉིད་ཀྱི་སྦྱང་བྱ་དེ་ཤིན་
ཏུ་ཞིབ་ཚགས་ཀྱིས་སྦྱངས་པ་ཡིན་ལ། ཡིག་རྒྱུགས་དག་གི་སྐབས་སུ་
ནོར་འཁྲུལ་གང་བྱུང་བ་དག་ལ་བསྐྱར་སྦྱོང་ཡང་ཡང་བྱས་ནས་དོན་
དེ་ལེགས་པར་ཤེས་སུ་འཇུག་གིན་ཡོད་ཟེར།
ཁོང་མོས་གསར་འགོད་པར། སློབ་སྦྱོང་བྱ་རྒྱུ་ནི་མི་ཚེ་གང་གི་
ལས་དོན་ཞིག་ཡིན་པས་དེའི་ཚུལ་ལ་འཕྱི་འགྲོ་རྒྱུ་དང་འགོར་འགྱངས་
སུ་འགྱུར་རྒྱུ་ཞིག་གཏན་ནས་ཡོད་པར་མི་མཐོང་ཞིང་།ང་ནི་ནམ་རྒྱུན་
སློབ་སྦྱོང་གི་དོན་ལ་བློ་རིག་གསལ་ཐག་ཆོད་པའི་ངང་བསྡད་ཡོད། གོ་
ལ་འདི་ཉིན་ལྟར་མཚམས་མེད་པའི་ངང་སྐྱོད་ཀྱིན་ཡོད་པས། ང་ཚོས་
ངེས་པར་སེལ་དགོས་པའི་དཀའ་ངལ་མང་པོ་ཞིག་ཀྱང་དེར་མཐུད་
ནས་འབྱུང་གི་ཡོད་པ་རེད། གལ་ཏེ་ང་ཚོས་སློབ་སྦྱོང་མ་བྱས་པ་ཡིན་
ན་དཀའ་ངལ་དེ་དག་སེལ་བའི་ཐབས་མི་རྙེད་པ་ཡིན་པས། རང་ཅག་
རྣམས་ཡར་རྒྱས་གོང་འཕེལ་དུ་འབྱུང་བའི་སྐབས་ཤིག་ཇི་ལྟར་ཡོད་པ་རེད་ཟེར།
དེ་ལྟར་མཐར་ཁོང་ཉིད་དགུང་ལོ་གོ་གཅིག་པར་སོན་པ་སྟེ་ད་
ལོའི་ཟླ་བརྒྱད་པར་སློབ་ཆེན་གྱི་བསླབ་པ་མཐར་སོན་པའི་ཕྱག་
རྟགས་བླངས་ཏེ། གཞོན་ནུའི་གནས་སྐབས་ནས་རང་གི་སེམས་
ཕུགས་སུ་གཅེས་པར་ཉར་བའི་འདུན་པ་གང་དེ་ཕུན་ཚོགས་ཆེན་པོའི་
ངང་ནས་མངོན་དུ་བྱས་པ་རེད།
མཁས་པ་གཞན་གྱི་ལེགས་བཤད་དུ། ཁྱོད་ཀྱིས་ད་ནི་འཕྱི་སོང་
སྙམ་པའི་སྐབས་ནི་ཏག་ཏག་ཆེས་སྔ་བའི་དུས་སྐབས་ཡིན་པས། དུས་
སྐབས་དེ་དམ་དུ་འཛིན་ཐུབ་མིན་དེ་ད་གཟོད་གནད་ཀྱི་དམ་པ་ཡིན་
ནོ་ཞེས་གསུངས་པ་ནི་ཤིན་ཏུ་ལེགས་པར་བཤད་པ་སྟེ། ཚེ་མཇུག་གི་
རྒས་ལོ་བདུན་ཅུ་བརྒྱད་ཅུའི་སྐབས་དག་ཏུའང་ཅིས་ཀྱང་དོན་བྱ་གང་
ཞིག་གི་མགོ་བརྩམ་པར་འོས་པ་མ་ཡིན་ནམ། ང་ཚོས་ཅིས་ཀྱང་།
སློབ་སྦྱོང་བྱ་རྒྱུ་ནི་མི་ཚེ་གང་གི་ལས་དོན་ཞིག་ཡིན་པ་དང་དེའི་ཚུལ་
ལ་འཕྱི་འགྲོ་རྒྱུ་སོགས་གང་ཡང་མེད་པར་གསུངས་པའི་ཁོང་མོའི་
ལེགས་བཤད་དེ་ཉིད་ཡིད་ལ་འཇོག་དགོས་པ་ཡིན་ལ། ཁོང་མོའི་བླ་ན་
མེད་པའི་ཤེས་བྱ་དོན་གཉེར་གྱི་ངོ་མཚར་རྨད་བྱུང་གི་སྤྱོད་ཚུལ་གང་
དེའང་མིག་དཔེར་འཛིན་འོས་པ་མ་ཡིན་ནམ།

གཉིས་པ། དོན་ཆུང་ལས་ཀྱིས་དོན་ཆེན་འགྲུབ།

1.རེ་བའི་སྟོབས་ཤུགས།
ཨ་ལེགས་ཟན་བྷིར། (Alexander the Great ཕྱི་ལོའི་སྔོན་
གྱི356 - ཕྱི་ལོའི་སྔོན་གྱི 313) གནའ་བོའི་མིང་དུ་གྲགས་པའི་དམག་དོན་
མཁན་དང་ཆབ་སྲིད་མཁན།
གནའ་བོའི་མའེ་སེ་བྷོན་གྱི་རྒྱལ་བོ་ཨ་ལེགས་ཟན་ཏྟིར་ནི་འཛམ་
གླིང་ལ་མིང་དུ་གྲགས་པའི་དམག་དོན་པ་དང་ཆབ་སྲིད་པ་གྲགས་
ཅན་ཞིག་སྟེ། འཛམ་གླིང་ལོ་རྒྱུས་ཀྱི་གླེགས་བམ་ཆེན་པོའི་ངོས་སུ་
ཁོང་གི་མཚན་དང་བྱུང་བ་ནི་ཅིས་ཀྱང་ངེས་པར་འགོད་དགོས་པ་
ཡིན་ཏེ། དེ་ཉིད་མ་བཀོད་པ་ཡིན་ན་འཛམ་གླིང་གི་ལོ་རྒྱུས་ཆ་ཚང་བ་
ཞིག་འཆད་ཐབས་བྲལ་བ་ཡིན་ནོ་ཞེས་ལོ་རྒྱུས་སྨྲ་བའི་མཁས་པ་དག་སྨྲ།
ཁོང་ནི་མའེ་སེ་ཊཱོན་ཞེས་པའི་རྒྱལ་ཁབ་ཆུང་ངུ་ཞིག་གི་རྒྱལ་བོ་
ཧྥེ་ལི་གཉིས་པའི་སྲས་སུ་ཕྱི་ལོའི་སྔོན་གྱི356ལོའི་ཟླ་བདུན་པའི་ཚེས་
ཉི་ཤུའི་ཉིན་འཁྲུངས་པར་བཤད་ལ། ཆུང་དུས་ནས་གནའ་བོའི་ཀེ་རི་
སིའི་སློབ་དཔོན་ཆེན་པོ་ཡ་ལི་ཧྲི་ཏོ་དྷིའི་ཞབས་ལ་གཏུགས་ནས་རིག་
པའི་གནས་སྤྱི་དང་ལྷག་པར་ཆབ་སྲིད་དང་དམག་དོན་ལ་སྦྱངས་པ་
མཐར་ཕྱིན་མཛད། ཁོང་ཧི་མའི་སྒྲུང་རབས་ཆེན་མོ་ཀློག་རྒྱུར་ཤིན
ཏུ་མོས་པས་ཁོང་གིས་ནམ་རྒྱུན་སྒྲུང་རབས་དེ་ཀློག་གིན་ཡོད། ཁོང་
གིས་སྒྲུང་རབས་དེའི་ནང་གི་དཔའ་རྒོད་ཨ་ཁཱ་ལོའུ་སུ་ལ་དད་མོས་
ཆེན་པོ་བྱེད་པ་མ་ཟད་རང་ཉིད་ཀྱིས་ཀྱང་ཁོང་ལྟར་རླབས་པོ་ཆེའི་
མཛད་རྗེས་བསྐྲུན་པའི་འདུན་མ་འཁྲུངས། རྒྱལ་བོ་ཧྥེ་ལི་གཉིས་པ་
རང་གི་བུ་མོའི་གཉེན་སྟོན་སྟེང་གཞན་གྱིས་བགྲོངས་བས་ལོ་ཉི་ཤུར
སོན་མ་ཐག་པའི་རྒྱལ་སྲས་ཁོང་གིས་རྒྱལ་སྲིད་འཛིན་དགོས་པ་བྱུང་
ཞིང་། རྒྱལ་བོའི་ཁྲིར་ཕེབས་པ་ན་རིམ་གྱིས་དམག་དོན་གྱི་དབང་ཆ་
བཟུང་ནས་དཔའ་སྤོབས་ཆེན་པོས་དམག་སྣ་དྲངས་ཏེ་དགྲ་བོ་ཆམ་
ལ་ཕབས་ཤིང་། འཛམ་གླིང་ཁྱོན་གྱི་ཡུལ་གྲུ་གཞན་མང་པོ་བཙན་
འཛུལ་གྱིས་དབང་འོག་ཏུ་བསྡུས་པས་སྐབས་དེའི་ཁོང་གི་མངའ་ཐང་
ལ་འཛམ་གླིང་གི་ཆེན་པོ་སུས་ཀྱང་འགྲན་ནུས་སུ་མེད་པར་བཤད།
ཕྱི་ལོའི་སྔོན་གྱི334ལོའི་དཔྱིད་ཀར་ཁོང་གིས་སྣེ་དྲངས་པའི་
དམག་དཔུང་ཤར་ཕྱོགས་སུ་རྒྱང་འདུལ་དུ་སྐྱོད་མགོ་བརྩམས་ཤིང་།
སྐབས་དེར་ཁོང་གིས་རང་གི་མཛོད་ཁང་ལས་གསེར་དངུལ་དང་རིན་
པོ་ཆེ། འབྲུ་རིགས་སོགས་རྒྱུ་ནོར་ཡོད་ཚད་བཏོན་ནས་དམག་དཔུང་
དང་ཡུལ་མི་རྣམས་ལ་བགོས་པ་ན། ཁོང་ལ་བློ་ཉེ་བའི་དམག་དཔོན་
ཞིག་གིས། རྒྱལ་བོ་རིན་པོ་ཆེ། ཁྱེད་ཀྱིས་རྒྱུ་ནོར་ཡོད་ཚད་གཞན་ལ་
བྱིན་ཏེ་མེད་པར་བཏང་ཚར་བས། ཁྱེད་ཀྱིས་རང་ཉིད་ལ་ཤུལ་དུ་ཅི་
ཞིག་བཞག་ཡོད་ཅེས་ཞུས་པ་ན། ཁོང་གིས། ངས་རང་ཉིད་ལ་རེ་བ་
བཞག་ཡོད། ང་ལ་རེ་བ་ཡོད་པས་ཆོག་པ་ཡིན་ཏེ། རེ་བ་ཡོད་ན་ད་
གཟོད་རླབས་པོ་ཆེའི་རྒྱལ་ཁ་ལེན་ཐུབ་པ་ཡིན་ནོ་ཞེས་བཤད། ཁོང་གི་
གཏམ་དེ་དམག་མི་རྣམས་ཀྱིས་ཐོས་པ་ན་དམག་མི་ཚོ་ལའང་རེ་བ་
དང་དཔའ་སྤོབས་ཆེ་རུ་སྐྱེས་ཏེ་ཁོང་གི་རྗེས་སུ་འབྲངས་ནས་ཕ་ཡུལ་
དང་གྱེས་ཏེ་ཡུན་རིང་བའི་རྒྱང་འདུལ་ལ་ཞུགས།
དེ་ལྟར་ཁོང་ལ་གཞན་ལས་རྣམ་པར་རྒྱལ་བའི་རེ་བ་གཞོམ་དུ་
མེད་པ་ཞིག་ཡོད་པས། དུས་ཐུང་ལོ་ངོ་བཅུ་ཙམ་གྱི་རིང་ལ་ཏོ་རྣོ་གཙང་
བོ་ནས་ཨེ་ཅིབ་དང་རྒྱ་གར་ནུབ་རྒྱུད་སོགས་བཙན་གྱིས་བཟུང་ནས་
ཡ་གླིང་དང་ཡོ་རོབ་གླིང་ཧྥེ་གླིང་དང་བཅས་པར་རྒྱ་བསྐྱེད་པའི་ཨ་
ལེགས་ཟན་ཏྟིར་བཙན་རྒྱལ་འཛུགས་ཐུབ་པ་བྱུང་ཞིང་། ལོ་རྒྱུས་ཀྱིས་
བརྗེད་དུ་མི་རུང་བའི་མི་སྣ་རླབས་ཆེན་ཞིག་ཏུ་གྱུར་པའོ།།
ཁོང་གིས་ཕྱི་རབས་པ་དག་ལ་གདམས་ངག་གྲགས་པ་ཅན་ཞིག་
གནང་ཡོད་དེ། རྒྱུ་འབྱོར་ལོངས་སྤྱོད་ཐམས་ཅད་གཞན་ལ་བྱིན་ཏེ་རེ་
བ་གཅིག་བུ་རང་ཉིད་ལ་དབང་བར་བྱ་སྟེ། རེ་བས་ནི་འཛད་དུ་མེད་
པའི་དངོས་གྲུབ་སྩོལ་ངེས་པ་ཡིན་ཞེས་པ་དེའོ།།
2.ཆུང་བའི་ཆོད་སེམས་དང་ཆེ་བའི་ལེགས་འགྲུབ།
(ཕོལ་གྷེའེ་ཋེ། Paul Getty1892-1976) ཨ་རིའི་ཁེ་ལས་པ་
གྲགས་ཅན། དུས་རབས་སྔོན་མའི་ལོ་རབས་དྲུག་ཅུ་པའི་ནང་གི་འཛམ་གླིང་གི་
ཕྱུག་བདག་ཆེ་ཤོས།
ཨ་རིའི་ཁེ་ལས་པ་ཆེན་མོ་ཕོལ་གྷེའེ་ཋེ་ནི་དུས་རབས་སྔོན་མའི་
ནང་དུ་བྱོན་པའི་འཛམ་གླིང་གི་ཁེ་ལས་པ་གྲགས་ཅན་ཞིག་ཡིན་པ་
མ་ཟད། ཁོང་ནི་དུས་རབས་གང་དེའི་ནང་འཛམ་གླིང་གི་ཕྱུག་བདག་
ཆེས་ཆེ་བའི་གོ་གནས་སུའང་ལོ་མང་པོའི་རིང་དུ་བཞུགས་མྱོང་བ་
ཞིག་ཡིན་ཞིང་། མི་རྣམས་ཀྱིས་ཁོང་ལ་རྡོ་སྣུམ་གྱི་གཏེར་བདག་ཆེན་
མོ་ཞེས་པའི་མཚན་གྱི་སྙན་པ་གནང་ཡོད་པ་རེད།
ལེགས་འགྲུབ་ཕུན་སུམ་ཚོགས་པ་བྱུང་ཡོད་པའི་སྐྱེས་བུ་དག
ལ་ནི་གདོན་མི་ཟ་བར་རང་རང་སོ་སོ་ལ་ཐུན་མིན་ཁྱད་དམིགས་སུ་
མངའ་བའི་རང་གཤིས་དང་སྤྱོད་ཚུལ་ངོ་མཚར་བ་རེ་ཡོད་སྲིད་པ་
ཡིན་ཏེ། ཐུན་མིན་ཁྱད་དམིགས་སུ་མངའ་བའི་གཤིས་ཀ་དང་སྤྱོད་
ཚུལ་དེ་དག་གིས་ད་གཟོད་ཁོང་ཅག་འདྲ་བའི་ནང་ནས་མི་འདྲ་བ་
དང་། མི་འདྲ་བའི་ནང་ནས་འབུར་ཐོན་དུ་མངོན་པར་འཕགས་སུ་
བཅུགས་པ་མ་ཡིན་ནམ།
དེས་ན་དུས་རབས་སྔོན་མའི་ནང་དུ་འཛམ་གླིང་གི་ཕྱུག་བདག་
ཆེན་པོའི་བརྗིད་ཆགས་མངོན་མཐོའི་ཁྲི་འཕང་ལ་འགྱིང་སྟབས་ཀྱིས་
བཞུགས་མྱོང་བའི་སྐྱེས་ཆེན་ཕོལ་གྷེའེ་ཋེ་ལའང་ཁོང་གི་ཐུན་མིན་གྱི་
སྤྱོད་ཚུལ་སྣ་ཚོགས་ཤིག་མཆིས་སྐད་ཐོས་ལ། འདིར་དེ་དག་གི་ཆ་ཤས་
ཆུང་ངུ་ཙམ་ཞིག་རང་ཅག་རྣམས་ཀྱི་བློ་གྲོས་འཕེལ་བའི་ཆེད་དང་
རྗེས་སུ་སློབ་པའི་རྟེན་དུ་ངེས་པར་དགོད་འོས་སུ་མཐོང་།
དེ་ཡང་། ཕོལ་གྷེའེ་ཋེ་ཁོང་སྐུ་ན་གཞོན་པའི་དུས་སུ་ཡུལ་སྐོར་
སྤྲོ་བསང་དུ་ཕྱིན་པའི་སྐབས་ཤིག་ལ་ཧྥ་རན་སིའི་གྲོང་ཚོ་ཆུང་ངུ་ཞིག་
ཏུ་ཞག་སྡོད་གནང་དགོས་བྱུང་ཞིང་། ལམ་བར་དུ་ངལ་དུབ་མང་དུ་
མྱངས་པའི་དབང་གིས་ཁོང་མགྲོན་ཁང་དུ་ཕྱིན་ཏེ་ངལ་ཅུང་ཙམ་
གསོས་པ་ན་དེ་མ་ཉིད་ནས་གཉིད་དུ་ཡུར་ཏེ་རྨི་ལམ་གྱི་ཞིང་ཁམས་
བསྙེགས། འོན་ཀྱང་མཚན་གུང་ཆུ་ཚོད་གཉིས་པ་ཙམ་ན་ཁོང་གཉིད་
ལས་སད་ཅིང་། གཉིད་ལས་སད་པ་ན་ཐ་མག་འཐེན་འདོད་ཅིག་བྱུང་
བས་ཁོང་གིས་གློག་སྒྲོན་སྤར་ནས་ཅོག་ཙེའི་སྟེང་གི་ཐ་མག་གི་སྒམ་
ཆུང་དེ་བླངས། སྒམ་ཆུང་དེའི་ནང་དུ་ནི་ཐ་མག་རྐང་ཐུར་གཅིག་ཀྱང་
མི་འདུག་པས། ཁོང་མལ་ལས་ཡར་ལངས་ནས་རང་གི་གོས་སྒམ་དང་
སྣོད་ཆས་སོགས་ཀྱི་ནང་ཡང་ཡང་བསྔོགས་མོད་ད་དུང་ཡང་ཐ་མག་
རྐང་ཐུར་གཅིག་ཀྱང་རྙེད་སོན་མ་བྱུང་།
མ་གཞི་སྐུ་ན་གཞོན་པའི་ཕོལ་གྷེའེ་ཋེ་ནི་ཐ་མག་འཐེན་པར་ཤིན་
ཏུ་གོམས་ཡོད་པ་ཞིག་སྟེ། ཁོང་གིས་ནམ་རྒྱུན་ཉི་མ་རེར་ཐ་མག་སྒམ་
ཆུང་གཅིག་ནས་གཉིས་དང་གཉིས་ནས་གསུམ་ཡས་མས་རེ་ངེས་པར་
འཐེན་གྱིན་ཡོད་ལ། ཉི་མ་གཅིག་ཙམ་ལ་ཐ་མག་འཐེན་རྒྱུ་མ་བྱུང་
ནའང་བཟོད་བསྲན་མི་ནུས་པའི་ཚད་དུ་བསླེབས་ཡོད་པ་ཞིག་ཡིན།
དེའི་ཁར་ཐ་མག་མེད་སྐབས་སུ་ཐ་མག་ལྷག་པར་འཐེན་འདོད་པ་ནི་
ཐ་མག་འཐེན་མཁན་དག་ལ་ཐུན་མོང་དུ་མངའ་བའི་ཁྱད་ཆོས་ལྟ་བུ་
ཞིག་ཡིན་པ་ལྟར། མཚན་གུང་དེར་ཕོལ་གྷེའེ་ཋེར་སྔར་ལས་ཀྱང་ཐ་
མག་འཐེན་པའི་འདོད་པ་ཆེས་ཆེར་འཕེལ་བར་གྱུར།
ད་ནི་མཚན་གུང་ལ་བསླེབས་འདུག་པས་སྲང་གི་ཟ་ཁང་དང་
ཚོང་ཁང་ཡོད་ཚད་ཀྱི་སྒོ་བརྒྱབས་ཟིན་ལ། ཕྱི་རོལ་དུ་ཆར་བ་ཤག་
ཤག་ཏུ་འབབ་ཀྱིན་པའི་སྒྲ་ལས་ཅི་ཡང་མི་འདུག འོན་ཀྱང་ཀེ་ཏེའི་ཐ་
མག་འཐེན་པའི་འདོད་སེམས་ནི་ཆེ་ནས་ཆེ་རུ་འཕེལ་བས། ཁོ་སྡོད་
མ་བཟོད་པར་མགྲོན་ཁང་གི་ཞབས་ཕྱི་བར་ད་སྐབས་གྲོང་ཚོ་འདིའི
གནས་གང་ཞིག་ནས་ཐ་མག་ཉོ་རྒྱུ་རག་ཐུབ་ཅེས་དྲིས། ཞབས་ཕྱི་བ་
དེས། འདི་ནས་སྲང་ལམ་ཁ་ཤས་བརྒྱུད་དེ་སོང་ན་མེ་འཁོར་ས་ཚིགས་
ཤིག་ཡོད་ལ་དེ་ཁོ་ན་ནས་ཐ་མག་ཉོ་རྒྱུ་རག་སྲིད་ཅེས་བཤད།
དེ་ནས་ཕོལ་གྷེའེ་ཋེས་རང་གི་ཁུག་མ་ལས་ཆར་གདུགས་བླངས་
ནས་མེ་འཁོར་ས་ཚིགས་བསྙེགས། ལམ་བར་དུ་མིའི་གྲིབ་མ་ཙམ་
ཡང་མཐོང་རྒྱུ་མི་འདུག་ལ། ཆར་བ་དྲག་པོའི་རྒྱུན་གྱིས་ཀེ་ཏེའི་གྱོན
ཆས་ཀྱི་འདབ་ཀྱང་རློན་པ་བྱས་སོང༌། སྐབས་དེར་ཀེ་ཏེའི་སེམས་སུ་
དོགས་འཆར་ཅིག་བྱུང་ཞིང་ཁོང་གིས་གློ་བུར་གོམ་མཚམས་བཞག
ང་ནི་མི་ཉལ་ཁྱི་ཉལ་གྱི་མཚན་གུང་འདི་འདྲ་ཞིག་ཏུ་ཁེར་བུར་ཅི་
བྱེད་དུ་འགྲོ་བ་ཡིན་ནམ། དྲག་ཆར་འདི་འདྲ་ལ་འཛེམས་པ་མེད་པར་
རང་གི་གོས་དང་ལྷམ་དག་ཀྱང་རློན་དུ་བཅུགས་ནས། ཡང་སྙིང་དོན་
དག་ཆེན་པོ་ཅི་ཞིག་གི་ཕྱིར་དུ་འགྲོ་བ་ཡིན་ནམ། འོ་མ་གཞི་ནས་འདི་
དག་ཡོད་ཚད་ཐ་མག་སྒམ་ཆག་གཅིག་ཙམ་གྱི་ཕྱིར་དུ་མ་ཡིན་ནམ་
སྙམ་གྱིན་སེམས་པའི་གསེང་ལ་ཙག་ཤད་ཀྱི་ཚོར་སྣང་ཞིག་བྱུང་།
དེ་ནས་ཁོང་གིས་རང་གིས་རང་ལ།ཁྱོད་ཀྱིས་རང་ཉིད་ཁེ་ལས་པ་
ཆེན་པོ་གཞན་གྱི་མིག་དཔེར་འགྲོ་བ་ཞིག་བྱ་འདོད་པ་མ་ཡིན་ནམ།
ཚོང་དོན་གྱི་བྱ་གཞག་ཆེན་པོས་མི་ཚེའི་འབྲས་བུ་མངོན་འཕགས་
སུ་བྱ་འདོད་པའང་མ་ཡིན་ནམ། ཕུགས་བསམ་གྱི་རྨི་ལམ་མངོན་དུ་
འགྱུར་བར་བྱ་འདོད་པ་མ་ཡིན་ནམ། དོན་དམ་དུ་ཁྱོད་ནི་ཐ་མག་
སྒམ་ཆག་གཅིག་གི་བྲན་དུ་གྱུར་འདུག་པས་དངོས་གནས་ཐབས་
སྐྱོ་བ་ལ། འདི་ལྟར་ན་རང་གི་ཞེ་འདོད་དུ་རིང་ནས་སྦྲུམ་པའི་ཕུགས་
བསམ་གྱི་དོན་ཆེན་པོ་དག་ཁྱོད་ཀྱིས་ཅི་ལྟར་བསྒྲབ་བམ་ཞེས་ཁོང་ཁྲོ་
དང་བཅས་ཏེ་སྐད་ཆེན་པོས་བཤད།
དེ་ལྟར་བཤད་མུར་ཁོང་གིས་ཆོད་སེམས་བརྟན་པོའི་ངང་ད་ནས་
བཟུང་ཐ་མག་རྐང་ཐུར་གཅིག་ཙམ་ཡང་འཐེན་པར་མི་བྱའོ་ཞེས་
འགྱུར་མེད་ཀྱི་དམ་བཅའ་བརྟན་པོ་སྙིང་དབུས་སུ་བཀོད་ཅིང་། རང་
གི་གློ་ཁུག་ཏུ་ཉར་བའི་ཐ་མག་གི་སྒམ་ཆུང་སྟོང་བ་དེ་ལག་པས་བཙིར་
བཙིར་འགའ་བཏང་ནས་གད་སྙིགས་ཀྱི་ཁྲོད་དུ་ཤེད་ཀྱིས་གཡུག་ཏེ་
ཕྱིར་མགྲོན་ཁང་དུ་འཛུལ།
སྐབས་དེ་ནས་བཟུང་ཕོལ་གྷེའེ་ཋེས་ཐ་མག་རྐང་ཐུར་གཅིག་ལ་
ཕྱག་གིས་འཆང་ཙམ་ཡང་མ་གནང་ངོ་ཞེས་ཡོངས་སུ་གྲགས་སོ།།
རླབས་པོ་ཆེའི་ལེགས་འགྲུབ་ནི་རླབས་པོ་ཆེའི་ཆོད་སེམས་དང་
དཔའ་སྤོབས་ཤེས་རབ་སོགས་ལས་བྱུང་བ་ཡིན་ནའང་། དེ་དག་གི་རྩ་
བའི་རྩ་བ་གནས་སའི་གཞི་ནི་མཐར་གཏུགས་ན་ཆོད་སེམས་ཆུང་ངུ་
དང་དཔའ་སྤོབས་ཆུང་ངུ་ཤེས་རབ་ཆུང་ངུ་སོགས་ལས་མ་འདས་ཏེ།
གལ་སྲིད་ཕོལ་གྷེའེ་ཋེ་ཁོང་ལ་ཐ་མག་སྤངས་པ་ལྟ་བུའི་ཆོད་སེམས་
ཆུང་ངུའི་གཞི་མེད་ན་ཁོང་ཉིད་འཛམ་གླིང་གི་ཕྱུག་བདག་ཆེན་པོར་
སྙེག་པའི་ཆོད་སེམས་ཆེན་པོའང་ཡོད་ཐབས་བྲལ་བ་མ་ཡིན་ནམ།
དེས་ན་ལེགས་འགྲུབ་ཆེན་པོ་ནི་ཆོད་སེམས་ཆེན་པོ་ལས་འབྱུང་
ནའང་། ཆོད་སེམས་ཆུང་ངུ་དག་མེད་ན་ཆོད་སེམས་ཆེན་པོ་ཞིག་ཅི་
ལྟར་ཡང་འབྱུང་ཐབས་བྲལ་བ་ལྟར། ང་ཚོས་ཆོད་སེམས་ཆུང་ངུ་རེ་རེ་
སྤོབས་པས་བཅངས་ཏེ་དོན་ཆུང་ངུར་འབད་པ་ནས་མགོ་བརྩམ་པར་
རིགས་ཤིང་། དེ་ལྟར་ན་ནི་ད་གཟོད་ལེགས་འགྲུབ་ཆེན་པོའི་ལམ་ཆེན་
རྙེད་ངེས་སུ་ཡོད་དོ།།
3.ཐོན་དངོས་དང་ཚེ་སྲོག
ལིས་ཅ་ཁྲིང་། (1928 -) རྒྱལ་ཁོངས་ཁ་ནཱ་བྷཱའི་ཡིན་པའི་ཞང་ཀང་
གི་ཁེ་ལས་པ་གྲགས་ཅན་དང་དགེ་སྒྲུབ་མཁན།
ལིས་ཅ་ཁྲིང་ནི་རྒྱ་མི་ཁེ་ལས་པ་གྲགས་ཅན་ཞིག་སྟེ། ཁོ་རྒྱ་མི་
དུང་ཕྱུར་མང་པོའི་ནང་གི་ཕྱུག་བདག་ཆེས་ཆེ་ཤོས་ཀྱི་གོ་གནས་སུ་
སླེབས་ཡོད་པ་མ་ཟད། དེ་སྔོན་ཁོས་ཡ་གླིང་གི་ཕྱུག་བདག་ཆེ་ཤོས་ཀྱི་
གོ་གནས་ཀྱང་འཛིན་མྱོང་ལ། འཛམ་གླིང་གི་ཕྱུག་བདག་ཆེན་པོ་ཚོའི
མཚན་བསྟར་གྱི་གྲས་ནས་ཀྱང་ཁོང་གི་མིང་ཡིག་མཐོང་ཐུབ།
ཁོང་ནི་ཁེ་ལས་པ་ཞིག་ཡིན་ནའང་རྒྱུ་ནོར་མ་གཏོགས་བསམ་
རྒྱུ་ཅི་ཡང་མེད་མཁན་གྱི་རིགས་དེ་གཏན་ནས་མ་ཡིན་ཏེ། ཁོང་གིས་
དགེ་ལས་ཀྱི་ཕྱོགས་ལ་དངུལ་དངོས་ཀྱི་འགྲོ་གྲོན་མང་པོ་བཏང་མྱོང་
བས། མི་གཞན་གྱིས་ཁོང་ནི་དགེ་ལས་པ་འཁྲུལ་མེད་ཅིག་ཏུའང་ངོས་
འཛིན་བྱེད་ཀྱིན་ཡོད།
ད་དུང་ཁོ་ལ་བཟང་སྤྱོད་གལ་ཆེ་བ་གཞན་ཞིག་ཡོད་པ་ནི་ཐོན་
དངོས་ལ་གཅེས་སྤྲས་དང་གྲོན་ཆུང་བྱེད་པ་དེ་རེད། ཁོང་གིས། ང་ཚོ་
སུས་ཀྱང་འབྲས་རྡོག་ཆུང་ངུ་གཅིག་ཙམ་ཡང་དོན་མེད་དུ་ཆུད་གཟོན་
བྱ་མི་འོས། རྒྱུ་མཚན་ནི། འབྲས་རྡོག་གཅིག་པོ་དེ་ཡང་ངལ་རྩོལ་མི་
སྣས་དཀའ་སྡུག་དང་རྔུལ་ཁྲག་གིས་བསྐྱེད་པ་ཡིན་ལ། ཆེས་དཀོན་
པའི་རང་བྱུང་ཐོན་དངོས་ཀྱང་ཡིན་པའི་ཕྱིར་རོ་གསུངས།
ཁོང་གིས་དུས་རྒྱུན། ཐོན་དངོས་ཅི་ཞིག་ཡིན་ནའང་དེ་དག་གཅིག་
མཚུངས་སུ་འགྲོ་བ་མིའི་རིགས་ཀྱི་ཚེ་སྲོག་ཡིན་པ་མ་ཟད། གོ་ལ་ཟླུམ་
པོ་འདིའི་ཚེ་སྲོག་ཀྱང་ཡིན་ཞེས་འགྲེལ་བཤད་སྐྱོན་གྱིན་ཡོད་ལ། གལ་
ཏེ་ཁྱོད་ཀྱིས་འབྲས་འབྲུ་རྡོག་པོ་གཅིག་ཙམ་ཆུད་ཟོས་སུ་བཏང་བ་
ཡིན་ན། དེ་ནི་ཞིང་ལས་ངལ་རྩོལ་བ་ཚོའི་རྔུལ་ཁྲག་ལ་བརྩི་མཐོང་
མ་བྱས་པ་ཡིན་པ་མ་ཟད། འཛམ་གླིང་འདིའི་རང་བྱུང་ཐོན་ཁུངས་ལ་
གཏོར་བརླགས་བཏང་བའང་རེད་ཅེས་ཟེར།
ཁོང་ནི་ཁ་བདེ་མོའི་ནང་ནས་གཏམ་སྙམ་མོ་ཙམ་བཤད་དེ་
འདུག་མཁན་ཞིག་ཀྱང་མ་ཡིན་ཏེ། རང་གིས་གང་བཤད་པ་རྣམས་
དུས་རྒྱུན་གྱི་འཚོ་བའི་ཁྲོད་ནས་ལག་ལེན་དུའང་འདེབས་ཀྱིན་ཡོད།
ཐེངས་ཤིག་ལིས་ཅ་ཁྲིང་ཚོང་དོན་ཞིག་གི་ཕྱིར་དུ་གནས་གཞན་
ཞིག་ལ་འགྲོ་དགོས་བྱུང་ཞིང་། རླངས་འཁོར་དུ་འབུད་ཁར་ཁོས་རང་
གི་གློ་ཁུག་ལས་ལག་ཕྱིས་ཕྱིར་བླངས་པ་ན། ལག་ཕྱིས་དེ་དང་མཉམ་
དུ་དངུལ་སྒོར་སིལ་མ་གཅིག་ཡོད་པས་དེ་ཉིད་སར་ལྷུང་། ཁོས་དངུལ་
སྒོར་དེ་ཡར་ལེན་རྩིས་བྱས་པ་ན་དངུལ་སྒོར་དེ་ནི་རླངས་འཁོར་གྱི་
ཞབས་སུ་རིལ་སོང༌། ཆར་བ་ཤག་ཤག་ཏུ་འབབ་ཀྱིན་ཡོད་པས་གྱོན་
གོས་དག་རློན་པ་དང་འབག་བཙོག་ཏུ་བཏང་ནའང་ཁོས་ནི་དེར་ཅི་
ཡང་མི་སྙམ་པར་མགོ་བོ་རླངས་འཁོར་ཞབས་སུ་བསྲིངས་ནས་དངུལ་
སྒོར་སིལ་མ་གཅིག་པོ་དེ་ཨེ་ལོན་བལྟས།
ཚུལ་དེ་མགྲོན་ཁང་གི་ཞབས་ཕྱི་བ་ཞིག་གིས་མཐོང་བ་ན་ཁོ་
མྱུར་མོར་བརྒྱུགས་ཡོང་ནས་རླངས་འཁོར་ཞབས་ཀྱི་དངུལ་སྒོར་དེ
བླངས་ནས་ལིས་ཅ་ཁྲིང་ལ་སྤྲད། དོན་དེར་ལིས་ཅ་ཁྲིང་ཤིན་ཏུ་དགའ་
ནས་ཞབས་ཕྱི་བ་དེར་དངུལ་སྒོར་བརྒྱའི་གསོལ་རས་བྱིན།
ཚུལ་དེར་ཞབས་ཕྱི་བ་དེ་ཤིན་ཏུ་མཚར་ནས་དེའི་སེམས་སུ། ཁོས་
དངུལ་སྒོར་སིལ་མ་གཅིག་ལེན་པའི་དོན་དུའང་རང་གི་གྱོན་གོས་
དག་རློན་པ་དང་འབག་བཙོག་ཏུ་བཏང་ནས་སྲོག་ཆད་ལ་ཁད་ལྟར་
བྱས་མོད། ང་ལ་དངུལ་སྒོར་གཅིག་པོ་དེ་བླངས་པའི་གསོལ་རས་སུ་
དངུལ་སྒོར་བརྒྱ་བྱིན་པ་འདི་ཅི་འདྲའི་མཚར་བ་ལ། ཁོའི་ཀླད་པའམ་
ཅི་ཞིག་ལ་གནད་དོན་ཞིག་ཡོད་པ་མིན་ནམ་སྙམ་གྱིན་པ་ན། ལིས་
ཅ་ཁྲིང་གིས། དངུལ་སྒོར་སིལ་མ་གཅིག་པོ་དེ་ས་ལས་མ་བླངས་པར་
བསྐྱུར་བཞག་པ་ཡིན་ན། ཆར་ཆུས་ཕྱགས་ལུད་སོགས་ཀྱི་ཁྲོད་དུ་
དེད་ནས་ཆུད་ཟོས་སུ་འགྲོ་ངེས་པ་རེད། འོན་ཀྱང་། ངས་ཁྱོད་ལ་བྱིན་
པའི་དངུལ་སྒོར་བརྒྱ་བོ་འདི་ནི་ཆུད་ཟོས་སུ་འགྲོ་མི་སྲིད་དེ། འདིས་
ཁྱོད་ལ་མཁོ་བའི་བཟའ་བཅའ་ཉོ་ཆོག་པ་མ་རེད་དམ། དངུལ་སྒོར་ནི་
སྤྱི་ཚོགས་ཀྱིས་བསྐྲུན་པའི་རྒྱུ་ནོར་ཡིན་པས་སྐར་ལུ་གང་ཡང་མེད་
བརླགས་སུ་གཏོང་མི་རུང་སྟེ། འུ་ཚོས་སྤྱི་ཚོགས་དང་རང་བྱུང་གི་ཐོན་
ཁུངས་ལ་འགན་འཁུར་དགོས་པ་མ་ཡིན་ནམ་ཞེས་བཤད།
དེ་ལྟར་བཤད་པ་ན། ད་གཟོད་ཞབས་ཕྱི་བ་དེས་ཧ་གོ་བའི་བརྡ་རུ་
མགོ་བོ་གུག་གུག་ཙམ་བྱས་ཏེ་རང་ཉིད་ཀྱི་བསམ་སྟངས་ལ་ངོ་གནོང་བར་གྱུར།
4.དོན་ཆུང་ལས་ཀྱིས་དོན་ཆེན་འགྲུབ།
ཁྲིན་ལོང་། (1954-) ཀྲུང་གོའི་གློག་བརྙན་འཁྲབ་སྟོན་མཁན་གྲགས་
ཅན།བརྩམས་ཆོས་གཙོ་བོ་ལ་《ཉེན་རྟོག་པའི་གཏམ་རྒྱུད།》《ལོ་རྟགས་བཅུ་
གཉིས།》 སོགས་འདུག
ཁྲིན་ལོང་ནི་རྒྱ་ནག་གི་རིམ་པ་དང་པོའི་འཁྲབ་སྟོན་པའི་གྲས་
ཡིན་པ་མ་ཟད་རྒྱ་ནག་གི་གློག་བརྙན་ལས་རིགས་ཁྲོད་ཆེས་འབུར་
ཐོན་གྱི་འཁྲབ་སྟོན་པ་ཞིག་ཀྱང་ཡིན་ལ། 2012ལོར་ཨ་རིའི་ཉིག་
ཡོག་དུས་བབ་སྟེང་འཛམ་གླིང་གི་རྩལ་ལྡན་འཁྲབ་སྟོན་པ་ཆེ་གྲས་ཉི་
ཤུ་བདམས་པའི་ཁྲོད་ཁོ་རིམ་པ་དང་པོར་བདམས་ཐོན་བྱུང་བ་སོགས།
ཕྱི་རྒྱལ་གྱི་གློག་བརྙན་ལས་རིགས་ཁྲོད་ནས་ཀྱང་ཁོས་འཁྲབ་སྟོན
བྱས་པའི་གློག་བརྙན་དག་ལ་གདེང་འཇོག་མི་དམན་པ་ཐོབ་ཀྱིན
ཡོད་སྐད།
རྒྱ་ནག་གི་འཁྲབ་སྟོན་པ་མང་ཤོས་ཤིག་ཁོས་འཁྲབ་སྟོན་བྱས་
པའི་གློག་བརྙན་ལ་བལྟས་ཏེ་ནར་སོན་པ་ཡིན་པས་ཁོ་ཚོ་ནི་ཁྲིན་
ལོང་ལ་དགའ་དད་ལྷག་པར་དུ་ཆེ། དེ་ལྟར་ཁོའི་མཛད་པ་འཕྲིན་ལས་
ཕྱོགས་ཀུན་ནས་འཕེལ་ཞིང་རྒྱས་བཞིན་ཡོད་པས་ཁོ་སློབ་གྲྭ་ཆེན་
མོ་དང་བརྙན་འཕྲིན་ལེ་ཚན་མང་པོས་ཐེངས་གཅིག་མིན་དུ་གཏམ་
བཤད་གནང་བར་གདན་འདྲེན་བྱེད་ཀྱིན་ཡོད་ལ། དེ་དག་གི་སྐབས་
དག་ཏུ། ཁོས་ནམ་རྒྱུན་དོན་ཆུང་ལས་ཀྱིས་དོན་ཆེན་འགྲུབ་ཅེས་པའི་
ལེགས་བཤད་ཅིག་རང་གི་འདས་དོན་གྱི་བྱུང་བ་དང་སྦྱར་ནས་བཤད་
ཀྱིན་ཡོད།
ཁོ་ནི་ཞང་ཀང་གི་ཆ་རྐྱེན་ཞན་པའི་དབུལ་བོའི་ཁྱིམ་ཚང་ཞིག་ཏུ་
སྐྱེས་པས་ན། ཁོ་ལ་མི་ཆེན་གྱི་རྒྱབ་སྐྱོར་དང་རྒྱུ་ནོར་གྱི་རྫོང་བ་སོགས་
གང་ཡང་མེད་པས། ཁོའི་གློག་བརྙན་འཁྲབ་སྟོན་པའི་ཕུགས་འདུན་
ཡང་ཤིན་ཏུ་བརྒྱུད་དཀའ་བའི་ཀྱག་ཀྱོག་གི་ལམ་འཕྲེང་དོག་མོ་ཞིག་
ཏུ་གྱུར་ཡོད། ཁོ་ཐོག་མར་གློག་བརྙན་ཕབ་སྐྲུན་བྱེད་སའི་ས་གནས་
ཁག་ཏུ་ཕྱིན་ནས་དེ་གར་དཀྱུས་མའི་མང་ཚོགས་སོགས་འཁྲབ་གླ་ཨེ་
ལོན་ལྟ་བཞིན་ཡོད་ལ། དེ་ལྟར་ཡུན་རིང་འགོར་རྗེས་ཁོས་མི་ཤི་བོའི་
ཚུལ་འཁྲབ་བ་དེ་འཁྲབ་ཁྲིད་པའི་བློར་འབབ་པོ་བྱུང་བས་མི་ཤི་བོ་
ཞིག་འཁྲབ་དགོས་ན་ཁོ་ལ་སྐད་གཏོང་གིན་ཡོད།
ཐེངས་ཤིག་གློག་བརྙན་ཞིག་ཏུ་མི་ཤི་བོ་ཞིག་འཁྲབ་པའི་དགོས་
གལ་བྱུང་བས་འཁྲབ་ཁྲིད་པས་ཁོ་ལ་ཆེད་དམིགས་ཀྱིས་སྐད་བཏང་
ནས་འཁྲབ་ཏུ་བཅུགས། ཁོ་ཚོས་ཡུན་རིང་ལ་བརྙན་ཕབ་བྱས་རྗེས་
གཞི་ནས་ལས་མཚམས་འཇོག་པའི་དུས་ལ་སླེབས་ཤིང་། འཁྲབ་ཁྲིད་
པས་རང་གི་རླངས་འཁོར་བསྐོར་ནས་ལམ་ལ་ཞུགས་པ་ན་ལམ་བར་
དུ་རྐང་ཐང་ངང་རང་ཁྱིམ་དུ་ལོག་བཞིན་པའི་ཁྲིན་ལོང་མཐོང་བྱུང༌།
ཉིན་དེ་ནི་ཁ་བ་ཆེ་བའི་ཉིན་མོ་ཞིག་ཡིན་པས་ཁ་བས་ས་གཞི་ཐམས་
ཅད་དཀར་བོང་བོང་དུ་བཏང་ཡོད་པ་མ་ཟད་ཁྲིན་ལོང་གི་གྱོན་གོས
སོགས་ཀྱང་རློན་པ་བྱས་འདུག འཁྲབ་ཁྲིད་པས་རླངས་འཁོར་སྒེའུ་
ཁུང་ལས་ཁྲིན་ལོང་ལ་ནང་དུ་འཛུལ་བའི་བརྡ་བསྟན་པ་ན། ཁྲིན་ལོང་
ཧ་ཅང་དགའ་བཞིན་གུས་བརྩི་དང་བཅས་རང་གི་ལྷམ་ངོས་ཀྱི་ཁ་བ
དང་འདམ་བག་རྣམས་ལེགས་པར་ཕྱིས་ནས་རླངས་འཁོར་དུ་སེམས་ཆུང་ངང་བུད།
ཁྲིན་ལོང་གི་སྤྱོད་ཚུལ་ཆུང་ངུ་དེ་ཉིད་འཁྲབ་ཁྲིད་པའི་བློ་ལ་དེ་
བས་ཀྱང་འབབ་པོ་བྱུང་བས། ཕྱིས་སུ་སྐབས་མང་པོར་ལས་མཚམས་
བཞག་རྗེས་འཁྲབ་ཁྲིད་པས་ཁྲིན་ལོང་རང་གི་རླངས་འཁོར་དུ་བཞག་
ནས་ཡུལ་ལ་ཐེངས་མང་དུ་ལོག་མྱོང་། སྐབས་དེ་དག་ཏུ་ཁོ་གཉིས་ཀྱི་
བར་ལ་རིམ་གྱིས་འབྲེལ་བའང་བཟང་པོ་ཞིག་བྱུང་སོང་།
སྐབས་ཤིག་འཁྲབ་ཁྲིད་པས་ཁྲིན་ལོང་ལ་གློག་བརྙན་ཞིག་གི་
སྤྱིར་བཏང་བའི་མི་སྣ་ཞིག་འཁྲབ་པའི་གོ་སྐབས་ཕྱིན་པ་ན་ཁོས་ཀྱང་
རང་ནུས་ཡོད་རྒུས་ནན་གྱིས་འཁྲབ་པས། འཁྲབ་འབྲས་ཀྱང་བཟང་
ཙམ་བྱུང་བས་སྐབས་དེ་ནས་བཟུང་ཁོ་རང་གི་གློག་བརྙན་འཁྲབ་སྟོན་
པའི་ལམ་སྣེ་ཟིན་པ་ཡིན་ཞེས་ཟེར།
ཁྲིན་ལོང་གིས་ནམ་རྒྱུན། ཁོ་བོ་འཁྲབ་ཁྲིད་པའི་རླངས་འཁོར་
ནང་འབུད་སྐབས་རང་གི་ལྷམ་ངོས་ཀྱི་ཁ་བ་དང་འདམ་བག་རྣམས་
ལེགས་པར་ཕྱིས་ཏེ་བུད་པ་ནི་རང་གི་འཚོ་བའི་ཁྲོད་རྒྱུན་སྤྱོད་ཀྱི་དོན
དག་ཤིན་ཏུ་ཆུང་ཆུང་ཞིག་ཡིན་ཏེ། ཁོ་བོས་ནམ་རྒྱུན་གཞན་གྱི་ཁང་
བ་སོགས་གཙང་མར་འདུག་པ་མཐོང་ན་དེའི་ནང་དུ་འགྲོ་དུས་ཀྱང་
ལྷམ་ངོས་ལེགས་པར་ཕྱི་བའམ། ཡང་ན་ལྷམ་འཕུད་པ་སོགས་བྱས་ཏེ་
ནང་དུ་འགྲོ་བཞིན་ཡོད། དེ་ལྟར་ཁོ་བོའི་འཚོ་བའི་རྒྱུན་སྤྱོད་ཀྱི་དོན་
དག་ཆུང་ཆུང་དེས་ནི་ངའི་གློག་བརྙན་འཁྲབ་སྟོན་གྱི་སྒོ་ཆེན་ཡངས་
པོར་ཕྱེས་སོང་། དེས་ན་དངོས་གནས་དོན་ཆུང་ལས་ཀྱིས་དོན་ཆེན
འགྲུབ་པ་ཡིན་ནོ་ཞེས་བཤད་དོ།།

གསུམ་པ། བརྩོན་པའི་གོ་ཆ་སྟོབས་ཀྱིས་བགོ

1.ཕོ་ལ་ཥོ་དང་ཁོང་གི་རྒྱུན་འཁྱོངས།
ཕོ་ལ་ཋོ། (Plato ཕྱི་ལོ་སྔོན་གྱི427 - ཕྱི་ལོ་སྔོན་གྱི347) གནའ་
རབས་གྷི་རེ་སིའི་མཚན་ཉིད་རིག་པ་མཁན། བརྩམས་ཆོས་གཙོ་བོ་ལ 《རྫོགས་
ལྡན་རྒྱལ་ཁབ》 སོགས་ཡོད།
སོ་ཁི་ར་ཐེ་ནི་གནའ་བོའི་གྷི་རེ་སིའི་མཚན་ཉིད་རིག་པའི་སློབ
དཔོན་ཆེན་པོ་ཞིག་ཡིན། ཁོང་གིས་རྒྱུན་དུ་སློབ་མ་མང་པོར་མཚན་
ཉིད་རིག་པའི་ལྟ་བ་ལས་འཕྲོས་ཏེ་མི་ཚེའི་གནས་ལུགས་ཕྲ་རགས་
མང་པོ་ཞིབ་བཤད་སྐྱོན་གྱིན་ཡོད།
སློབ་མགོ་གསར་དུ་བཟུང་པའི་ཉིན་ཞིག་ལ།སོ་ཁི་ར་ཐེ་ཡིས་རང་
གི་སློབ་མ་ཚོར་གནས་ལུགས་གལ་ཆེན་ཞིག་གདམ་པར་བྱའོ་སྙམ་དུ་
དགོངས་ནས། འདི་སྐད་དུ། བདག་གི་བརྩེ་བའི་སློབ་བུ་རྣམ་པ། ཁྱོད་
ཚོས་ཐོག་མར་དོན་དག་ཅིག་ངེས་པར་བསླབ་པར་བྱ་དགོས་ལ་དོན་
དག་དེ་ནི་ཁྱོད་ཚོས་རང་གི་ལག་པ་གཉིས་ཤུགས་ཀྱིས་སྔོན་དུ་གཡུག་
པ་དང་། དེ་ནས་སླར་ཡང་ཤུགས་ཀྱིས་རྒྱབ་ཏུ་གཡུག་རྒྱུ་དེ་ཡིན། ཞེས་གསུངས།
དེ་ནས་ཡང་ཁོང་གིས། རང་གི་ཕྱག་ཟུང་གཡུག་ནས་དཔེ་སྟོན་
མཛད་ཞོར་དུ། ཚང་མས་སེམས་ལ་དམ་པོར་ཟུངས། དེ་རིང་ནས་
བཟུང་ཉིན་རེར་འདི་ལྟར་དུ་ཐེངས་སུམ་བརྒྱ་རེ་བྱ་དགོས་པས་ཁྱོད་
ཚོས་འདི་ལྟར་སྒྲུབ་ཐུབ་བམ་ཞེས་གསུངས་པ་ན། སློབ་མ་ཚོས་འཛུམ་
ཆུང་དམུལ་གྱིན་དུ་སྣང་ཆུང་ལྟ་བུས། སློབ་དཔོན་ལགས། དོན་དག་
འདི་འདྲའི་སླ་མོ་ཞིག་ང་ཚོས་ཅིའི་ཕྱིར་སྒྲུབ་མི་ཐུབ་པ་ཡིན།ཁྱེད་ཀྱིས
ང་ཚོར་མཐོང་ཆུང་བྱས་དྲགས་པ་མ་ལགས་སམ་ཞེས་བཤད།
ཟླ་ངོ་གཅིག་གི་དུས་ཡུན་རིམ་གྱིས་འདས་སོང་། སོ་ཁི་ར་ཐེ་ཡིས་
རང་གི་སློབ་མ་ཚོར། ཉིན་རེར་ལག་པ་ཐེངས་སུམ་བརྒྱར་གཡུག་པའི་
བྱ་བ་དེ་སུ་དང་སུས་སྒྲུབ་ཀྱིན་ཡོད་ཅེས་དྲིས་པ་ན། སློབ་མ90%
ཡིས་ལག་པ་བཀྱགས་བྱུང་བས། སོ་ཁི་ར་ཐེ་ཁོང་བཞད་ཀྱིན་དུ་ངར་
བ་རེད་ཅེས་གསུངས།
སླར་ཡང་ཟླ་ངོ་གཅིག་གི་དུས་ཡུན་འདས་སོང་། སོ་ཁི་ར་ཐེ་ཡིས་
རང་གི་སློབ་མ་ཚོར། ཉིན་རེར་ལག་པ་ཐེངས་སུམ་བརྒྱར་གཡུག་རྒྱུའི་
བྱ་བ་དེ་སུ་དང་སུས་སྒྲུབ་ཀྱིན་ཡོད་ཅེས་དྲིས་པ་ན།སློབ་མ80%ཡིས་
ཡིན་མདོག་ཆེན་པོའི་ངང་ལག་པ་ཡར་བཀྱགས་བྱུང་བས།སོ་ཁི་ར་ཐེ་
ཁོང་བཞད་ཀྱིན་དུ་ཁྱོད་ཚོ་ངོ་མ་ངར་བ་རེད་འདུག་ཅེས་གསུངས།
དེ་ལྟར་ལོ་ཡི་ཁོར་མོ་གཅིག་རིམ་གྱིས་འདས་སོང་། སོ་ཁི་ར་ཐེ་
ཡིས་སླར་ཡང་རང་གི་སློབ་མ་ཚོར། ཉིན་རེར་ལག་པ་ཐེངས་སུམ་
བརྒྱར་གཡུག་རྒྱུའི་དོན་དག་སླ་མོ་དེ་ད་ཆ་སུ་དང་སུས་སྒྲུབ་ཀྱིན་ཡོད་
ཅེས་དྲིས་པ་ན། དལ་ཅིག་ལ་སློབ་ཁང་ཧྲིལ་བོ་འཇམ་ཐིང་ངེར་གྱུར་
ཏེ་ལན་ཅི་ཡང་མ་བྱུང་ཞིང་། ཅུང་ཙམ་ནས་སློབ་ཁང་གི་གྲུ་ཟུར་ཅིག་
ནས་གཞོན་ནུ་གྲུང་བོ་ཞིག་གིས་ངས་སྒྲུབ་ཀྱིན་ཡོད་ཅེས་ལག་བ་
ཡར་ལ་བཀྱགས་བྱུང་བས། སོ་ཁི་ར་ཐེ་གཞོན་ནུ་དེར་གཟིགས་ཀྱིན་
ཅུང་ཙམ་བཞད་སོང་།
གཞོན་ནུ་དེ་ནི་མཚན་གྱི་གྲགས་པ་སྙན་མོ་བསྐལ་བརྒྱར་ནུབ་
པ་མེད་པའི་གནའ་བོའི་ཀེ་རི་སིའི་མཚན་ཉིད་རིག་པ་མཁན་གྲགས་
ཅན་ཕོ་ལ་ཥོ་རེད་འདུག ཁོང་ཉིད་གཞན་དུ་གཤེགས་ནས་མི་ལོ་ཉིས་
སྟོང་སུམ་བརྒྱ་ལྷག་བརྒལ་ཟིན་ནའང་། ཁོང་གི་མཚན་ཉིད་རིག་པའི་
ལྟ་དགོངས་དང་རྣམ་དཔྱོད་ནི་སྔར་ལྟར་འོད་ཀྱིས་འཕྲོ་བཞིན་ཡོད།
ཕོ་ལ་ཥོ་ཁོང་དང་། ཁོང་གི་སློབ་དཔོན་སོ་ཁི་ར་ཐེ། ཁོང་གི་སློབ་
མ་ཨ་རི་སི་ཏོ་ཏལ་གསུམ་ལ་ནི་ནུབ་ཕྱོགས་མཚན་ཉིད་རིག་པའི་
རྨང་འདིང་མཁན་གྱི་སློབ་དཔོན་ཡབ་སྲས་གསུམ་ཞེས་ནུབ་ཕྱོགས་
མཚན་ཉིད་རིག་པ་བ་ཚོས་གུས་བཀུར་ཆེན་པོ་ཞུ་བཞིན་ཡོད་འདུག
ཁོ་སི་ར་ཐེ་ཡིས་རང་གི་སློབ་མ་ཚོར་ཉིན་ལྟར་ལག་པ་ཐེངས་
སུམ་བརྒྱ་རེར་གཡུག་ཏུ་བཅུགས་པའི་དགོས་པ་དང་དམིགས་ཡུལ་
སོགས་ཅི་ཡང་མ་བཤད་ནའང་། འུ་བུ་ཅག་ལ་ནི་ཕོ་ལ་ཐོ་སྐུ་ཚེའི་
མཛད་པ་དང་རིན་ཐང་གིས་ལན་གསལ་བོར་བཏབས་ཡོད་པ་སྟེ། ལོ་
ངོ་གཅིག་གི་རྗེས་སུ་སློབ་དཔོན་གྱི་དྲི་བར་ལན་འདེབས་མཁན་ལ་
ནི་ཕོ་ལ་ཐོ་གཅིག་པུ་ལས་མ་བྱུང་བ་ལྟར། མི་ལོ་ཉིས་སྟོང་སུམ་བརྒྱ་
ལྷག་གི་རྗེས་སུའང་སློབ་ཁང་དེའི་སློབ་མ་མང་པོའི་ཁྲོད་ནས་ཕོ་ལ་ཐོ་
གཅིག་པུའི་མཚན་ཡིག་ལས་གཞན་དག་མཐོང་དུ་མ་ཡོད་པའོ།།
སོ་ཁི་ར་ཐེ་ཡི་སློབ་མ་ཚོས་བཤད་པ་མད་དེ། ཉིན་རེར་ལག་པ་
ཐེངས་སུམ་བརྒྱར་གཡུག་རྒྱུ་ཙམ་ནི་དོན་དག་སླ་མོ་ཞིག་ཏུ་བརྩིས་
ཀྱང་ཆོག་པ་ཡིན། འོན་ཀྱང་དོན་དག་སླ་མོ་དེ་འདྲ་བ་དག་མགོ་
བཟུང་བ་ནས་མཇུག་ལ་ཐུག་པའི་བར་དུ་རྒྱུན་འཁྱོངས་བྱ་རྒྱུ་དེ་ཤིན་ཏུ
དཀའ་བར་འདུག་པས། ཏག་ཏག་ཕོ་ལ་ཐོ་དང་ཁོའི་སློབ་གྲོགས་ཚོའི་
བར་ཐག་ཀྱང་འདི་ཙམ་ན་འདུག་ལ། རང་རེ་དང་སྐྱེས་ཆེན་ཚོའི་བར་
ཐག་ཀྱང་འདི་ཙམ་ལས་བྱུང་བ་མ་ཡིན་ནམ།
ཕོ་ལ་ཐོས། ཁྱོད་ཀྱིས་དོན་དག་ཕྲ་རགས་ཅི་ཞིག་སྒྲུབ་ནའང་།
མགོ་བརྩམས་པ་ནས་བཟུང་མཇུག་གྲུབ་པའི་བར་རྒྱུན་འཁྱོངས་ཀྱིས་
གཏན་དུ་མི་བསྐྱུར་རྒྱུ་དེ་གལ་ཆེ་བ་ཡིན། ཞེས་གསུངས་ལ། ཁོང་གི་
སློབ་དཔོན་སོ་ཁི་ར་ཐེ་ཡིས་ཁོང་ཚོར་ཉིན་རེར་ལག་པ་ཐེངས་སུམ་
བརྒྱ་རེར་གཡུག་ཏུ་བཅུགས་པའི་སྙིང་པོའི་གདམས་དོན་ཡང་འདི་
ཁོ་ན་ཉིད་དུ་ལགས་པ་མ་ཡིན་ནམ། ཁོང་གིས་དོན་ཟབ་ཀྱི་གནས་
ལུགས་དེ་རྟོགས་ཤིང་རྟོགས་པ་ལྟར་ཉམས་སུ་བླངས་པས། ད་གཟོད་
འཛམ་གླིང་གི་སྐྱེས་པུ་ཆེན་པོ་གསེར་རིའི་ཕྲེང་བ་ལྟ་བུའི་ཁྲོད་དུ་རང་
གི་མཚན་གྱི་ཡིག་འབྲུ་དག་གཟི་བརྗིད་འོད་ཀྱིས་སྤར་ཐུབ་པ་བྱུང་
བའོ།།
2.ཞིང་དབུལ་ནས་སྲིད་འཛིན་དུ་བསྐྱོད་པ།
ལེན་ཁོན། (Abraham Lincoin 1809 1864) ཨ་རིའི་སྲིད་
འཛིན་ཁྲི་རབས་བཅུ་དྲུག་པ།མི་ནག་བྲན་གཡོག་བཅིངས་གྲོལ་གཏོང་མཁན།
1809 ལོའི་ཟླ་གཉིས་པའི་ཚེས་བཅུ་གཉིས་ཉིན་ཨ་རིའི་ཁུན་ཋ་ཅི་
མངའ་སྡེར་གཏོགས་པའི་གྲོང་གསེབ་ཅིག་ཏུ། དབུལ་ཕོངས་ཀྱི་ཞིང་
བའི་ཁྱིམ་ཚང་ཞིག་ལ་བྱིས་པ་ཞིག་སྐྱེས། བྱིས་པ་དེ་ནི་རྟགས་དང་
མཚན་མ་ཅི་ཡང་མེད་པར་རང་གི་གཉོམ་ཆུང་བའི་ངུ་སྐད་དང་ལྷན་
དུ་འཇིག་རྟེན་དུ་བྱོན་པ་ལགས་པས། ནམ་ཞིག་ལ་བྱིས་པ་དེས་འཛམ་
གླིང་ཧྲིལ་གྱིས་བསྒུལ་སྲིད་པ་ནི་སུ་ཞིག་གིའང་བློ་ལ་ཤར་མྱོང་མེད།
ཁྱིམ་ཚང་དེ་ནི་དབུལ་ཞིང་ཕོངས་པའི་ཁར་བྱིས་པ་གང་དེའི་ཕ་
མ་གཉིས་ཀ་ཡིག་རྨོངས་པ་ཕྱེད་ཀ་རེར་བརྩིས་ཀྱང་ཆོག་པ་སྟེ། མ་
ཡུམ་གྱིས་ནི་ཡི་གེ་འཁྱར་འཁྱོར་དུ་ཀློག་ཤེས་པ་ཙམ་ལས་འབྲུ་གཅིག་
ཀྱང་འབྲི་མ་མྱོངས་ལ། ཡབ་ཀྱིས་ནི་རང་གི་མིང་འབྲི་ཤེས་པ་ཙམ་
ཡིན་འདུག དེ་ལྟའི་ཁྱིམ་ཚང་ཞིག་ཏུ་བྱིས་པ་ཚོས་སློབ་སྦྱོང་གི་བརྒྱུད་
རིམ་ཚད་དང་ལྡན་པ་ཞིག་བརྒྱུད་ཐུབ་པ་ནི་ཤིན་ཏུ་དཀའ་བའི་གནས་
ཡིན་པ་བཤད་དགོས་པ་ཅི་ཡོད།
བྱིས་པ་དེ་རང་ལོ་བདུན་ལ་སོན་སྐབས་སློབ་གྲྭར་འགྲོ་བའི་མགོ་
ཙམ་བརྩམས་ནའང༌། ཁྱིམ་ཚང་གི་གནས་བབ་སྡུག་པའི་རྐྱེན་པས་
གཟའ་འཁོར་རེར་ཉིན་གཉིས་དང་གསུམ་ལས་སློབ་གྲྭར་སོང་ནས
སློབ་སྦྱོང་བྱ་བའི་དུས་ཚོད་མ་བྱུང་བར། ཉི་མ་རྟག་པར་ཕ་མའི་རྗེས་
བསྙེགས་ནས་ཞིང་ལས་ལ་འགྲོ་དགོས་བྱུང་། འོན་ཀྱང་ཁོའི་ཡིད་
སེམས་སུ་ཡི་གེ་འབྲི་སྦྱོང་ལ་མོས་པ་ལྷག་པར་འཕེལ་བས། ཞིང་ཁ་
ནས་ཁོམ་པ་ཅུང་ཙམ་རེ་བྱུང་བས་ཀྱང་ཁོས་སོལ་བ་བསྒྲུགས་ནས་རྡོ་
དང་ཤིང་ལེབ་སོགས་ཀྱི་ངོས་སུ་ཡི་གེ་འབྲི་སྦྱོང་ལ་འབད་ཅིང་བརྩོན་
པ་བསྐྱེད།
དེ་ལྟར་དུ་ཁོས་དཀའ་སྡུག་མང་པོའི་ཁྲོད་རང་གི་དགའ་ཕྱོགས་
དང་རྨི་ལམ་མ་དོར་བས་ན། ཁོ་རང་ལོ་བཅོ་ལྔ་ཙམ་ལ་སོན་པ་ན་ད་
གཟོད་ཡི་གེ་འབྲི་ཀློག་ལེགས་ཙམ་ཐུབ་པ་བྱུང་སྐད་མོད། ཁོའི་ཚེ་གང་
བོའི་སློབ་གྲྭ་འགྲིམས་པའི་དུས་ཚོད་དག་བསྡོམས་ནའང་དུས་ཡུན་ལོ་
གཅིག་མ་ལོངས་པར་ཡོད་པར་བཤད།
རིམ་གྱིས་ཁོ་ནི་དཔེ་ཀློག་ཁོ་ན་དོན་དུ་གཉེར་མཁན་ཞིག་ཏུ་
གྱུར་པས། ཞིང་ཁ་ནས་ངལ་གསོའི་དུས་ཚོད་བྱུང་ཙམ་གྱིས་དཔེ་ཆ་
ཀློག་པར་བྱེད་ཅིང་། རང་དང་ལོ་ན་མཉམ་པ་གཞན་དག་རི་མགོ་
སོགས་སུ་རྩེད་མོའི་ལས་ལ་གཡེང་སྐབས་ཁོས་ནི་ཤིང་སྡོང་གི་རྩར་
དཔེ་ཀློག་ཁོ་ནའི་བགྱི་བ་དོན་དུ་གཉེར་ནས་སྡོད་ཀྱིན་ཡོད་ལ། ཁྱིམ་
གྱི་ཆ་རྐྱེན་ཞན་དྲགས་པས་དཔེ་ཆ་ལག་སོན་འབྱུང་དཀའ་བས་ན།
ཁོས་གོ་སྐབས་ནམ་བྱུང་དུ་གཞན་ལ་གཡོག་བྱས་ཤིང་དེའི་གླར་དཔེ་
ཆ་གཡར་ནས་རང་གི་ཀློག་སྤྲོ་བའི་དཔེ་ཆ་ཀློག་ཐབས་ལའང་འབད་ཀྱིན་ཡོད།
སློབ་སྦྱོང་ལ་སྐོམ་པ་ཆུ་འདོད་དུ་གྱུར་པའི་ཁོ་རང་ལོ་ཉི་ཤུ་ལ་
སོན་སྐབས་སུ། ས་གཞན་དུ་འགྲིམས་རྒྱུའི་ཆོད་སེམས་བཅངས་ནས་
ལམ་དུ་ཆས། ཡུལ་གཞན་ནས་ཁོས་ཡིག་སྐྱེལ་བ་དང་ཚོང་ཞབས་པ་
སོགས་ཀྱི་ལས་ཀ་མང་དུ་གཉེར་ནས་ཡོང་སྒོ་ཅུང་ཙམ་བྱུང་བ་དེས།
མཚན་ཉིད་རིག་པ་དང་ཆོས་ལུགས། རྩོམ་རིག ཚན་རིག ཁྲིམས་དང་
ཆབ་སྲིད་རིག་པ་སོགས་ཀྱི་གསུང་རབ་མང་དུ་བླུས་ནས། འབད་པ་
ཆེར་བསྐྱེད་ཀྱིས་བཀླགས་ཏེ་རང་སྦྱོང་རྒྱ་ཆེར་མཛད།
དེ་ལྟར་དུ་ཁོས་འབད་པའི་རྒྱུན་བཟང་མི་ལོ་དུ་མར་བསྐྱངས་
མཐར། 1837ལོ་སྟེ་རང་ལོ་ཉེར་བརྒྱད་སྟེང་། སློབ་ཆུང་ཙམ་ཡང་
མཐར་ཕྱིན་མ་མྱོང་བའི་ཁོ་ཡེ་ལིས་ནོ་ཡེ་མངའ་སྡེའི་ཁྲིམས་རྩོད་པ་
ཞིག་ཏུ་གྱུར།
དེ་ལས་ཀྱང་མཚར་ཆེ་བ་ནི། 1860ལོར་ཁོས་འདེམས་རྩོད་རིམ་
པར་བརྒྱུད་ནས་ཨ་རིའི་སྲིད་འཛིན་རབས་བཅུ་དྲུག་པའི་ཁྲི་ལ་མངོན་
པར་འགྱིང་བ་དེ་ཉིད་དེ། ཁོ་ནི་ཨ་རིའི་ལོ་རྒྱུས་སྟེང་ཆེས་རླབས་ཆེ་
བའི་སྲིད་འཛིན་ཞེས་པའི་བསྔགས་པ་ཐོབ་པའི་སྲིད་འཛིན་ལེན་ཁོན
མཆོག་ཡིན་ནོ།།
དེ་ལྟར་སྲིད་འཛིན་ལུན་ཁུན་མཆོག་དབུལ་ཞིང་ཕོངས་པའི་ཞིང་
བ་ཞིག་ནས་མཚན་སྙན་བསྐལ་བརྒྱར་གསོན་པའི་སྲིད་འཛིན་ཞིག
ཏུ་བསྐྱོད་པའི་ལམ་གྱི་བརྒྱུད་རིམ་ལ་རགས་པ་ཙམ་བལྟས་ན། ངས་
ནི་ཨུ་རུ་སུའི་རྩོམ་རིག་མཁན་པོ་ཀོར་ཅིས་གསུངས་པའི་ལེགས་
བཤད་ཅིག་དྲན་པར་བྱེད་དེ། ཁོང་གིས། དཔེ་ཆ་རེ་རེ་ནི་ཐེམ་སྐས་རེ་
རེ་དང་མཚུངས་པས། དེར་བགྲོད་ཐེངས་རེར་རྨོངས་པ་དང་ནུས་མེད་
ལ་བཀྱེད་ནས་ཤེས་རབ་དང་འཇོན་ནུས་ལ་ཉེ་བར་བཅར་ངེས་ཞེས་
གསུངས་པ་དེ་ཅི་འདྲའི་བདེན་པ་ལ་ཨང་སྙམ་དུ་དྲན་ནོ། །
3.སྒུལ་ཤུགས་ཀྱི་བྱེད་པོ།
རྗེམ་སི་ཝཱ་ཋི། (James Watt1736 - 1819)དབྱིན་ཇིའི་མིང་དུ་
གྲགས་པའི་ཚན་རིག་པ། ལེགས་བཅོས་རླངས་སྒུལ་འཕྲུལ་ཆས་གསར་གཏོད་
མཁན།
1736ལོར་དབྱིན་ཇིའི་ཀུ་ལ་སི་ཀི་གྲོང་ཁྱེར་དང་ཁད་ཉེ་བའི་
གྲོང་ཚོ་ཞིག་ཏུ་སྤྱིར་བཏང་བའི་བཟོ་བའི་ཁྱིམ་ཚང་དཀྱུས་མ་ཞིག་ལ་
བྱིས་པ་ཞིག་སྐྱེས་ཤིང་དེའི་མིང་ལ་ལྡེམ་སི་རྗེམ་སི་ཝཱ་ཋི་ཞེས་བཏགས།
བྱིས་པ་དེ་ནར་སོན་པ་ན་ཁོས་མིའི་རིགས་ཀྱི་སྤྱི་ཚོགས་འཕེལ་རྒྱས་
ཀྱི་ཐད་ལ་བླ་ན་མེད་པའི་བྱས་རྗེས་ཆེན་པོ་བསྐྲུན་པས། ཁོང་གི་ངོ་
མཚར་གྱི་མཛད་རྗེས་དག་མིའི་རིགས་ཀྱི་ལོ་རྒྱུས་དེབ་ཐེར་ཆེན་པོའི་
ངོས་སུ་བརྗིད་པར་བཀོད་ཡོད།
མཁས་པ་རྣམས་ཀྱིས། རྗེམ་སི་ཝཱ་ཋིའི་རླངས་སྒུལ་འཕྲུལ་ཆས་
བྱུང་བ་ནས་སྤྱི་ཚོགས་ཀྱི་ལས་རིགས་སོ་སོ་འཕེལ་རྒྱས་ཆེན་པོ་བྱུང་
སྟེ། མིའི་སྤྱི་ཚོགས་འཕེལ་རྒྱས་ཀྱི་གོམ་འགྲོས་ཆེས་མགྱོགས་པའི་
དུས་སྐབས་སུ་སླེབས་པ་རེད་ཅེས་གསུངས་ལ། ཚན་རིག་མཁན་ཚོས་
རྗེམ་སི་ཝཱ་ཋིའི་བྱས་པ་མངོན་མཐོར་བསྟོད་པའི་དོན་དུ། ཁོང་གི་མིང་
རྗེམ་སི་ཝཱ་ཋི་ཞེས་པ་དེ་ནུས་ཚད་འཇལ་བྱེད་ཀྱི་ཚད་གཞི་རུ་གཏན་
འབེབས་མཛད་པ་རེད།
བྱིས་པ་དེ་ཆུང་ངུའི་སྐབས་ཤིག་ལ་ཁོ་དང་ཁོའི་ཨ་མ་གཉིས་ཀྱིས་
ཁྱིམ་ནས་ཇ་སྐོལ་གྱིན་པ་ན། ཇ་ཁོལ་ནས་ལྷོག་ལྷོག་གིས་གདུ་ཞིང་། ཇ་
དེམ་གྱི་ཁ་ལེབ་ཀྱང་ཐག་ཐག་ངང་ཡར་ལ་མཚམས་མེད་དུ་ལྡིང་གིན་
པ་མཐོང་། སྐབས་དེར་བྱིས་པ་དེ་ཤིན་ཏུ་མཚར་གྱིན་རང་གི་ཨ་མར།
ཨ་མ་ཇ་དེམ་གྱི་ཁ་ལེབ་དེ་འདི་ལྟར་དུ་ཅིའི་ཕྱིར་ཡར་ལྡིང་བ་རེད་ཅེས་
དྲིས་པ་ན། ཨ་མ་དེས་ཞི་འཇམ་གྱི་ངང་ནས། བུ་ཆུང་། ཇ་ཁོལ་ནས་
གདུས་ན་རླངས་པ་འབྱུང་བ་ཡིན་ལ། རླངས་པས་དེམ་གྱི་ཁ་ལེབ་ཡར་
ལ་བཀྱགས་བྱུང་བ་རེད་ཅེས་ལན་བཏབས།
སྐབས་དེ་ནས་བཟུང་བྱིས་པ་དེས་མཚམས་དང་མཚམས་སུ། ཇ་
གདུས་པའི་ཁ་རླངས་ཀྱིས་ཇ་དེམ་གྱི་ཁ་ལེབ་ཡར་ལ་ལྡིང་བར་བྱེད་
ཐུབ་པའི་ངོ་མཚར་ལ་བསམ་གཞིག་ནན་གྱིས་བཏང་ནའང་། ངོ་
མཚར་གྱི་དོན་དག་དེ་ཇི་ལྟར་བྱུང་བའི་ཚུལ་ལ་ངེས་ཤེས་གསལ་ཐག་
ཆོད་པ་ཅི་ཡང་མ་བྱུང་བ་རེད།
རིམ་གྱིས་ཁོ་རང་སློབ་གྲྭར་ཞུགས་ནས་རིག་གནས་སློབ་སྦྱོང་
ལ་བརྩོན་པས་འབད་པ་མ་ཟད། རང་གི་ཨ་ཕའི་བཟོ་གྲྭར་ཕྱིན་ནས་
དེ་གར་ལག་རོགས་ཡུན་རིང་བྱས་པས། ལག་ཆ་དག་ཀྱང་བྱང་བར་
བཀོལ་ཤེས་པའི་ལག་རྩལ་བ་ཆུང་ཆུང་ཞིག་ཏུའང་གྱུར་པ་རེད།
འོན་ཀྱང་ཁོའི་ལུས་ཕུང་དེ་འདྲའི་བདེ་ཐང་མ་ཡིན་པའི་གནས
བབ་འོག་ཁོ་སློབ་གྲྭར་འགྲོ་བ་མཚམས་འཇོག་དགོས་པ་བྱུང་ནའང་།
ཁོས་སྔར་བཞིན་རང་ཉིད་ཀྱི་སློབ་སྦྱོང་གི་ལས་ཀ་མུ་མཐུད་ཀྱིན་ཡོད་དེ།
ཁོས་རང་ཁྱིམ་ནས་རང་སྦྱོང་ཆེན་པོ་མཛད་དེ། གྲངས་རིག་དང་སྐད་
ཡིག གནམ་རིག རྫས་འགྱུར། དངོས་ལུགས་སོགས་ལ་རང་སྦྱོང་ཆེན་
པོ་བྱས་པ་མ་ཟད།ལ་ཏིང་ཡི་གེ་དང་གྷི་རེ་སིའི་ཡི་གེཧྥ་རན་སིའི་ཡི་གེ
འཇར་མན་གྱི་ཡི་གེ་སོགས་སྐད་ཡིག་སྣ་ཚོགས་ཀྱི་སློབ་སྦྱོང་ལའང་
འབད་པ་མི་དམན་པ་བྱས་ཏེ་མཁས་པར་སྦྱངས།
ཁོང་ཉིད་ནར་སོན་པ་ན་ཀུ་ལ་སི་ཀི་སློབ་ཆེན་གྱི་སློབ་གཞིའི་
དཔྱད་ཆས་བཟོ་གྲྭར་ཕྱིན་ནས་འཕྲུལ་ཆས་ལ་ཞིག་གསོ་བྱེད་པའི་
བཟོ་བ་བྱས་ཤིང་། བཟོ་གྲྭ་དེ་ནས་ཁོ་ལ་ཚན་རིག་གཞུང་ལུགས་དང་
ཤེས་བྱ་མང་པོར་སློབ་སྦྱོང་དང་ལག་ལེན་གྱིས་དཔྱད་ཞིབ་བྱེད་པའི་
གོ་སྐབས་མང་དུ་ཐོབ་པས། ཁོའི་ཚན་རིག་གི་ཤེས་ཚད་ཀྱང་ཉིན་ལྟར་
འཕེལ་ནས་ཡར་ཐོན་ཆེན་པོ་འབྱུང་གི་ཡོད།
ཉིན་ཞིག་སློབ་གྲྭས་ཆག་སྐྱོན་བྱུང་བའི་རླངས་སྒུལ་འཕྲུལ་ཆས་
ཤིག་ཁྱེར་ཡོང་ནས་ཁོ་ལ་ཞིག་གསོ་བྱེད་དུ་བཅུགས། ཁོས་རླངས་
སྒུལ་འཕྲུལ་ཆས་དེར་བརྟག་ཞིབ་ནན་གྱིས་མཛད་ཀྱིན་ཁོའི་སེམས
སུ་རླངས་པས་ཇ་དེམ་གྱི་ཁ་ལེབ་ཡར་འགྱོག་པ་དང་འདི་གཉིས་དོན་
གྱི་གནད་ས་གཅིག་ལ་འབབ་ཀྱིན་འདུག་ཨང་སྙམ། དེ་ལྟར་ཁོས་སྤྲོ་
བ་ཆེན་པོ་དང་བཅས་ཏེ་ཉིན་གྱི་ཁར་མཚན་མཐུད་ནས་རླངས་སྒུལ་
འཕྲུལ་ཆས་གང་དེར་ཞིག་གསོ་ལེགས་པར་བྱས།
ཁོས་རླངས་སྒུལ་འཕྲུལ་ཆས་དེར་ཞིག་གསོ་བྱས་པའི་གོ་རིམ
ཁྲོད་རླངས་སྒུལ་འཕྲུལ་ཆས་དེའི་ཞན་ཆ་མི་ཉུང་བ་ཞིག་མཐོང་བས།
ཁོའི་སེམས་ལ་ངས་ཅིས་ཀྱང་ཞན་ཆ་དེ་དག་གི་གནད་དོན་རྣམས་
ཐག་གཅོད་ལེགས་པོ་བྱས་ཏེ་ཀུན་ནས་ཆ་ཚང་བའི་རླངས་སྒུལ་
འཕྲུལ་ཆས་གསར་བ་ཞིག་བཟོ་བར་བྱ་དགོས་སོ་སྙམ།
དེ་ནས་བཟུང་ཁོས་རང་གི་གྲོགས་པོ་དང་གཉེན་ཉེ་ཁ་ལྟ་ངོ་ཤེས་
དག་ལས་རླངས་སྒུལ་འཕྲུལ་ཆས་བཟོ་བའི་མ་དངུལ་བསྐྱི་གཡར་
བྱས་ཏེ། ཉིན་མཚན་ཁོར་མོ་ཡུག་གི་དུས་ཚོད་མཐའ་དག་བཏང་ནས་
རླངས་སྒུལ་འཕྲུལ་ཆས་གསར་པ་ཞིག་བཟོ་བའི་ཕྱོགས་ལ་འབད་
བརྩོན་ལྷུར་གྱིས་བགྱིས། ཚོད་ལྟ་དང་བསྐྱར་ཞིབ་ལན་གྲངས་ཁྲི་སྟོང་
མང་པོ་བྱས་པའི་ཕམ་ཁའི་ཁྲོད་ཁོང་ཉིད་འཇིགས་ཞུམ་ཅི་ཡང་མེད་
པར་མུ་མཐུད་ནས་མུ་མཐུད་དུ་མདུན་དུ་བསྐྱོད།
དེ་ལྟར་ཁོང་གིས་ལོ་ངོ་བཅུ་ཕྲག་ལྷག་གི་ལོ་ཟླ་རིང་མོའི་དཀའ་
སྡུག་གི་འབད་བརྩོན་དག་བརྒྱུད་ནས་ཆེས་ཆ་ཚང་ཞིང་ཕུན་སུམ
ཚོགས་པའི་རླངས་སྒུལ་འཕྲུལ་ཆས་ཤིག་གསར་བཏོད་མཛད་ལ། ཁོང་
གིས་གསར་བཏོད་མཛད་པའི་རླངས་སྒུལ་འཕྲུལ་ཆས་དེས་ནི་འགྲོ་བ་
མིའི་རིགས་དེང་རབས་འཕེལ་རྒྱས་ཀྱི་ལམ་ཆེན་དུ་བདེ་ལེགས་ངང་
སྐྱེལ་འདྲེན་མཛད་པའོ།།
4.དཀའ་སྡུག་འོག་གི་ནར་སོན།
ཨན་གྷིར་སེན། (Hans Christian Andersen 1805-1875) ཌྷན་
མཱར་ཁི་ཡི་བྱིས་སྒྲུང་མཁན་གྲགས་ཅན་དང་རྩོམ་རིག་མཁན་ཆེན་མོ། བརྩམས་
ཆོས་གཙོ་བོ་ལ 《རྒྱལ་བོའི་ན་བཟའ་གསར་པ།》 《ཆུ་བྱ་མདོག་ངན།》
《འབར་ཞུན་འཚོང་བའི་བུ་མོ》 སོགས་ཡོད།
ཌྷན་མཱར་ཁི་ཡི་བྱིས་སྒྲུང་རྩོམ་པ་པོ་ཨན་བྷིར་སེན་ལགས་ནི
འཛམ་གླིང་གི་བྱིས་སྒྲུང་ལོ་རྒྱུས་ཐོག་ཆེས་མཐོའི་གོ་བབ་ཏུ་སོན་པའི་
སྐྱེས་ཆེན་ཞིག་ཡིན། ཁོང་གིས་སྐུ་ཚེའི་རིང་ལ་བྱིས་སྒྲུང་སུམ་སྟོང་
ལྷག་མཛད་ཅིང་། བྱིས་སྒྲུང་དེ་དག་འཛམ་གླིང་ཤར་ནུབ་ཀྱི་ཡུལ་གྲུ་
གང་སར་དར་ཁྱབ་ཆེན་པོ་བྱུང་ཡོད་པས། འཛམ་གླིང་ཡུལ་ཕྱོགས་སོ་
སོའི་རྒན་གཞོན་བྱིས་གསུམ་གྱི་ཀློག་མཁན་མང་པོར་བག་ཆགས་
ཟབ་མོ་བཞག་ཡོད།
ཁོང་གི་བྱིས་སྒྲང་ནི་མཚར་ཉམས་ཀྱིས་ཕྱུག་པ། སྒྱུ་རྩལ་གྱིས་
མཛེས་པ། དངོས་ཡོད་ཀྱི་མྱོང་བས་བརྒྱན་པ། གནས་ལུགས་དང་སྦས་
དོན་གྱིས་ཕྱུག་པ་ཞིག་ཡིན་པས། དེང་ནི་འཛམ་གླིང་གི་ཀློག་མཁན་
བྱེ་བ་མང་པོས་ཨན་ཏྟིར་སེན་ཁོང་ལ་འཛམ་གླིང་གི་བྱིས་སྒྲུང་མཁན
པོ་ཞེས་པའི་བསྔགས་བརྗོད་ཀྱི་མེ་ཏོག་རྒྱན་དུ་བསྒྲོན་དང་སྒྲོན་གྱིན
ཡོད།འོན་ཀྱང་།ཁོང་གིས་དངོས་སུ་བརྒྱུད་པའི་ལམ་བུ་ནི་དེ་ལས་ལྡོག་
པ་ཞིག་སྟེ། ཁོང་ནི་བརྙས་བཅོས་དང་མཐོང་ཆུང་། དམའ་འབེབ་དང་
ངན་དམོད། དཀའ་སྡུག་གི་བརྒྱུད་པ་སྣ་ཚོགས་ཁྲོད་འཚར་ཞིང་ལོངས་
པ་ཞིག་ཡིན།
ཁོང1805 ལོར་ཌྷན་མཱར་ཁི་ཡི་དབུལ་ཕོངས་ཀྱི་ཁྱིམ་ཚང་ཞིག་
ཏུ་སྐུ་འཁྲུངས་ཤིང་། ཆུང་ངུའི་སྐབས་ནས་ཁོང་གི་ཡབ་ནད་མནར་
གྱི་དབང་གིས་འཇིག་རྟེན་གཞན་དུ་གཤེགས། ཡབ་ཆེན་འཚོ་དུས་
སུ་ནམ་རྒྱུན་དུ་ཁོང་ལ་མི་ཚེའི་གནས་ལུགས་སྟོན་པའི་གཏམ་རྒྱུད་
སྣ་ཚོགས་བཤད་མྱོང་ཡོད་པས། དེས་ཁོང་ལ་སྒྱུ་རྩལ་གྱི་བག་ཆགས་
བསྒོས་པ་མ་ཟད།མི་ཚེར་སྙིང་པོ་ལེན་དགོས་པའི་བློ་སྒོའང་ཕྱེས།ཁྱིམ་
གྱི་འཚོ་ཚིས་ཤིན་ཏུ་ཞན་པོ་ཡིན་པས་མ་ཡུམ་གྱིས་ཁོང་ལ་འཚེམ་
བཟོའི་ལག་རྩལ་སློབ་རྒྱུའི་སྐུལ་མ་ཡང་ཡང་གནང་ནའང༌། ཁོང་གི་མི་
ཚེའི་ཕུགས་འདུན་ནི་དེ་ལས་ཀྱང་ཤིན་ཏུ་ནས་ཡངས་ཤིང་ཆེ་བ་ཞིག
ཡིན་པས་མ་ཡུམ་གྱི་འདོད་པ་དོན་ཐོག་ཏུ་སྨིན་མ་ནུས།
མཁའ་དབུགས་དྭངས་གཙང་གི་ཞོགས་པ་ཞིག་ལ་ཁོང་གིས་
ཕུགས་ཀྱི་འདུན་མ་ཞེ་ལ་བཀོད་ནས་མ་ཡུམ་ལ་གྱེས་ཕྱག་ཕུལ་ཏེ་
ཕ་ཡུལ་ནས་ཐོན། ཀྱག་ཀྱོག་གི་ལམ་བུ་མང་དུ་བརྒྱུད་མཐར་ཌྷན་
མཱར་ཁི་ཡི་རྒྱལ་ས་ཁོ་ཕེན་ཧ་ཀེན་དུ་འབྱོར། གནས་འདི་ན་ཁོང་ལ་
རོགས་རམ་བྱེད་མཁན་གྱི་གྲོགས་དང་གཉེན་ཉེ་དུ་གང་ཡང་མེད་པས།
གནས་འདི་ལ་འབྱོར་བ་ནི་ཁོང་ལ་མཚོན་ན་འཇིག་རྟེན་གཞན་ཞིག
ཏུ་འབྱོར་བ་དང་ཀུན་ནས་མཚུངས་པ་ཡིན།
དེ་རུ་ཁོང་གིས་ཁང་བ་ཐབས་ཆག་ཅིག་གླས་ནས་བསྡད། ཁོང་
གིས་སློབ་སྦྱོང་གི་བྱ་བ་གཙོ་བོར་དོན་དུ་གཉེར་བས་ན། རང་བཞིན་
གྱིས་ཡོང་སྒོ་འགག་པར་གྱུར་པས། ཁོང་གིས་ཟ་མཁས་འཐུང་མཁས་
ཅི་ཙམ་བྱས་ཀྱང་མཚམས་དང་མཚམས་སུ་ཉིན་གང་པོར་ཟ་མ་ཅི་
ཡང་མེད་པར་ཆུ་ཁམ་བུ་འགའ་རེ་འཐུང་ནས་སྡོད་དགོས་ཀྱང་བྱུང་
ཡོད་མོད། ཁོང་ལ་ཐོབ་པའི་ཤེས་བྱའི་བདུད་རྩི་ནི་གང་ལས་ཀྱང་
མངར་བ་ཡིན་པས་ཁོང་ཉིད་ཀྱི་བློ་ཁོག་དྲོད་ཀྱིས་བརྟས་ཏེ་ཡོད།
སྐབས་ཤིག་ཁོང་གིས་རང་གིས་བྲིས་པའི་འཁྲབ་གཞུང་ཞིག་
ཁྱེར་ནས་ཟློས་གར་ཚོགས་པའི་སྤྱི་གཉེར་བ་ཞིག་ལ་འབྲེལ་བ་བྱས་
པ་ན། སྤྱི་གཉེར་བ་དེས་ཨན་ཏིས་སིན་གྱི་མགོ་ནས་རྐང་མཐིལ་བར་
ལ་ཐེངས་གཅིག་བལྟས་ཏེ། འཁྲབ་གཞུང་དེའི་ཤོག་ལྷེ་འགའ་ཡར་
སློག་མར་སློག་ཁ་ཤས་བྱས་ནས། སྒྱུ་རྩལ་གྱི་བྱ་བ་འདི་ཁྱོད་ལྟ་བུ་ཞིག་
གིས་སྒྲུབ་ནུས་པ་མ་རེད། ངས་བལྟས་ན་ཁྱོད་ཀྱིས་སྤྱོད་སྒོ་ཆེ་བའི་
ལག་རྩལ་ཞིག་བསླབས་ཏེ་རང་ཁ་གསོ་ཨེ་ཐུབ་བལྟས་ན་བཟང་ཞེས་བཤད།
འོན་ཀྱང་། ཁོང་ནི་ལག་ཤེས་པའི་སར་ལག་རྩལ་སློབ་ཏུ་མ་ཕྱིན་
པར། སྔར་ལས་ཀྱང་འབད་པ་ཆེ་རུ་བསྐྱེད་དེ་ཉིན་མཚན་ཁོར་མོ་ཡུག་
ཏུ་དཔེ་ཆ་ཀློག་པ་དང་རྩོམ་ཡིག་འབྲི་སྦྱོང་གི་ལས་ལ་བརྩོན་པས་
ཞུགས། ཁོང་གིས་ཤིག་སེ་ཕེར་གྱི་གསུང་རྩོམ་གྱིས་གཙོས་འཛམ་གླིང་
གི་རྩོམ་རིག་བརྩམས་ཆོས་གྲགས་ཅན་ཕལ་ཆེ་བ་དག་བཀླགས་ཡོད་
པར་བཤད།
དེ་ལྟར་ཁོང་གིས་སྙན་ངག་དང་ལྷུག་རྩོམ། འཁྲབ་གཞུང་སོགས
ཀྱི་འབྲི་སྦྱོང་ལ་འབད་ནས་ཤིན་ཏུ་མང་པོར་བྲིས་པ་དག་ལས་འགའ་
རེ་དུས་དེབ་ཏུ་བཀོད་པ་ན། ཀློག་མཁན་ཚོས་དགའ་བསུ་འོས་
འཚམས་སུ་བྱས་མོད། དྲེགས་པས་འགྱིང་བའི་མཁས་རློམ་པ་ཚོར་
གདུག་པ་མི་བཟད་པའི་ཕྲག་དོག་སྐྱེས་ནས་དགག་པ་དང་ངན་སྨྲས་
བྱེད་མགོ་བརྩམས་སོང་སྟེ། ཁོ་བ་ཚོས། ཨན་ཏིས་སིན་གྱིས་བྲིས་པ་
དག་ལ་ཡིག་ནོར་མང་རབས། ཚད་གཞི་དམའ་རབས། སྒྱུ་རྩལ་གྱི་
བཅུད་ཀྱིས་སྟོང་རབས་སོགས་ཀྱི་དམའ་འབེབས་དང་ངན་སྨྲས་མང་
དུ་བྱས་ཤིང་། སྒྱུ་རྩལ་རྩོམ་རིག་གི་ལས་དོན་ནི་སློབ་གསོའི་ཐོབ་ཚད་
དམའ་བའི་ལྷམ་བཟོ་བའི་བུ་ཞིག་གིས་གཉེར་མི་རུང་ཚུལ་ལབ།
དེ་ལྟར་ཁོང་གིས་འདེད་ཀྱིན་པའི་ལམ་བུ་ནི་འབའ་འབུར་ངོས་
སྙོམས་ཤིག་གཏན་ནས་མིན་ནའང་། དེས་ཁོང་གིས་སྒྱུ་རྩལ་རྩོམ་རིག་
ལ་བཅངས་པའི་ཆོད་སེམས་དེ་གཞོམ་པར་མ་ནུས་ཏེ། 1835ལོར་
ཁོང་གིས་ཆེས་ཐོག་མའི་བྱིས་སྒྲུང་དེབ 《བྱིས་པ་ཚོར་བཤད་པའི་
གཏམ་རྒྱུད》ཅེས་པ་འགྲེམས་སྤེལ་མཛད་པ་དེར་ཌྷན་མཱར་ཁི་ཧྲིལ་
བོའི་ཀློག་མཁན་ཚོའི་དགའ་བསུ་ཚད་མཐོན་པོ་ཐོབ་བོ།།
དེ་ནས་བཟུང་ཁོང་གིས་ལོ་ལྟར་ཡེ་ཤུ་འཁྲུངས་སྐར་གྱི་ཉིན་མོར་
བྱིས་པ་ཚོར་ལེགས་སྐྱེས་ཀྱི་ཚུལ་དུ་བྱིས་སྒྲུང་དེབ་རེ་བཀྲམ་ཞིང་། སྐུ་
ཚེ་ཧྲིལ་བོ་བྱིས་སྒྲུང་འབྲི་བའི་ལས་དོན་སྟེང་ཕུད། ཁོང་གིས་རང་གི་
གྲོགས་པོར། ངས་བྱིས་སྒྲུང་གི་དོན་དུ་བློས་བཏང་མང་པོ་ཞིག་བྱས་
ཡོད།ཐ་ན་རང་གི་མི་ཚེ་འདིའི་བདེ་སྐྱིད་ཀྱང་བཏང་ཡོད་ཅེས་བཤད་ལ།
དོན་དུའང་དེ་ཁོ་ན་ལྟར་གནས་པ་ཡིན།
མདོར་ན་ཨན་ཏྟིར་སེན་གྱིས་རང་ཉིད་གང་ལ་གནས་པའི་སྤྱི་
ཚོགས་དེ་ནས་དཀའ་སྡུག་དང་བརྙས་བཅོས། མཐོང་ཆུང་དང་ངན་
དམོད་ཅི་ཙམ་ཞིག་མྱངས་པ་ནི་ཁོང་གི་བྱིས་སྒྲུང་《ཆུ་བྱ་མདོག་
ངན》བཀླགས་པས་ཀྱང་ཤེས་ནུས་ཏེ། བྱིས་སྒྲུང་དེ་ནི་རང་རྣམ་གྱི་
རང་བཞིན་ཁྱད་ཐོན་ངང་བྲིས་འདུག་ཅེས་མཁས་པ་དག་གསུངས་སོ།།
དེ་ལྟར་ཁོང་གིས་བརྒྱུད་པའི་ལམ་བུ་ནི་དཀའ་སྡུག་རིམ
བརྩེགས་ཀྱིས་གྲུབ་པ་ཞིག་ཡིན་ནའང་། ལམ་བུ་དེ་རུ། ཁོང་ཉིད་ལྷུན་
བརྗིད་བརྟན་ཅིང་བརླིང་བའི་གཞོམ་མེད་ཀྱི་གངས་རི་ཆེན་པོ་ཞིག
དང་འདྲ་བར་ཞུམ་མེད་ཀྱི་བརྗིད་ཉམས་ཆེན་པོའི་ངང་མདུན་ཕྱོགས
ཁོ་ནར་བསྐྱོད་པས། མཐའ་མཇུག་ཏུ་དངོས་གནས་ཆུ་བྱ་མདོག་ངན་
ལྟར་དཀར་འཇམ་སྤུ་རིས་ཀྱིས་བརྒྱན་པའི་ངང་དཀར་གྱི་ཁྱུ་ཚོགས་
སུ་བསླེབས་སོ།།
ད་ཆ་ནི་ཨན་ཏིས་སིན་ལགས་སྐུ་གཤེགས་ནས་མི་ལོ་ཧྲིལ་མོ་
བརྒྱ་དང་ལྔ་བཅུར་ཉེ་ན་ཡང་། ཁོང་གི་མཚན་གྱི་སྙན་པ་ནི་སྔར་ལས་
ལྷག་པར་འཛམ་གླིང་ཡངས་པའི་ཁྱོན་ལ་ལྡིར་གྱིན་ཡོད་ལ། ཁོང་གི་
བྱིས་སྒྲུང་གིས་ཀྱང་མི་ལོ་ཧྲིལ་བོ་དེ་འདྲ་བའི་རིང་འཛམ་གླིང་གི་བྱིས་
པ་ཁྲི་འབུམ་མང་པོའི་འཚོ་བའི་ཁ་དོག་ལ་བཀྲག་མདངས་བསྩལ་
མྱོང་བ་རེད། འོན་ཏེ། ཁོང་ལ་མཐོང་ཆུང་དང་བརྙས་བཅོས་བྱེད
མཁན་གྱི་སྐུ་དྲག་དང་མཁས་པར་རློམ་པ་ཚོ་ནི་རང་གི་ཕུང་བོ་དང་
ལྷན་དུ་འཇིག་རྟེན་ནས་ཁུ་སིམ་མེར་སོང་ཟིན་པས་ད་ཆ་ཁོ་བ་ཚོའི་
མིང་གི་ཡིག་འབྲུ་འགའ་བོའང་ལྷག་མེད་དུ་གྱུར་འདུག་གོ།
5.ལེགས་འགྲུབ་ཀྱི་མན་ངག
ཝེན་སི་ཋོན་ཆར་ཆེལ། (Winston Churchill 1874 - 1965)
དབྱིན་ཇིའི་ཆབ་སྲིད་པ་དང་དམག་དོན་པ། རྩོམ་པ་པོ་གཏམ་བཤད་པ་གྲགས་
ཅན་བཅས་ཡིན། 1953ལོར་ནོ་བྷེལ་རྩོམ་རིག་བྱ་དགའ་ཐོབ། བརྩམས་ཆོས་
གཙོ་བོ་ལ 《འཛམ་གླིང་འཁྲུག་ཆེན་གཉིས་པའི་དྲན་ཐོ།》 སོགས་འདུག
དབྱིན་ཇིའི་དབུ་བཞུགས་བློན་ཆེན་ཟུར་པ་ཝེན་སི་ཋོན་ཆར་
ཆེལ་མཆོག་ལགས་ནི་དབྱིན་ཇིའི་ཕུལ་དུ་བྱུང་བའི་དམག་དོན
མཁན་དང་ཆབ་སྲིད་མཁན། རྩོམ་རིག་མཁན། གཏམ་བཤད་མཁན།
རི་མོ་མཁན། ལོ་རྒྱུས་མཁན། གསར་འགོད་པ་སོགས་ཡིན་ལ། ཁོང་
གིས་དེ་ལྟ་བུའི་ལས་རིགས་མི་འདྲ་བ་རེ་རེའི་སྟེང་དུ་གཞན་ལས་ཁྱད་
དུ་འཕགས་པའི་བྱས་པ་རེ་རེ་གཟི་བརྗིད་དང་བཅས་ཏེ་བསྐྲུན་ཡོད་པ་
རེད།
ཁོང་ཉིད་དབྱིན་ཇིའི་དབུ་བཞུགས་བློན་ཆེན་དུ་རེབ་ཐེངས་གཉིས་
ལ་བཞུགས་པ་དང་། འཛམ་གླིང་འཁྲུག་ཆེན་གཉིས་པའི་སྐབས་
སུ་མནའ་འབྲེལ་རྒྱལ་ཁབ་ཀྱི་གཙོ་འཛིན་དུའང་བཞུགས་མྱོང་ལ།
1953 ལོར་ནོ་བྷེལ་རྩོམ་རིག་གཟེངས་རྟགས་བཞེས་པ། འཛམ་གླིང་
ཡུལ་གྲུ་ཁག་ཏུ་སྐོར་སྐྱོད་གཏམ་བཤད་ལ་ལན་མང་དུ་ཕེབས་པ་
སོགས་ཁོང་གི་མཛད་བཟང་གི་འཕྲིན་ལས་ཡར་དར་ཆེན་པོས་སྲིད་
པའི་རྩེ་མོར་སོན་པ་ལྟ་བུར་གྱུར།
མི་རྣམས་ཀྱིས་ཝེན་སི་ཋོན་ཆར་ཆེལ་མཆོག་ལ་རླབས་ཆེན་
ལེགས་འགྲུབ་ཀྱི་མངའ་བདག་དམ་པ་ཞེས་ཀྱང་བསྟོད་དེ་དགའ་གུས་
ཀྱི་རྣམ་འགྱུར་ཚད་མེད་དུ་སྟོན་ལ། ཁོང་གིས་མཛད་པའི་རྩོམ་རིག་
དང་ལོ་རྒྱུས་སོགས་ཀྱི་བསྟན་བཅོས་དག་ནི་སྐབས་དེའི་དབྱིན་ཇིའི་
བྲིན་རྩོམ་ཆེ་ཤོས་ཀྱི་གྲས་ཀྱང་ཡིན་སྐད།
སྐུ་ན་ཆུང་ངུའི་སྐབས་ཀྱི་ཝེན་སི་ཋོན་ཆར་ཆེལ་ནི་དེ་འདྲའི་ཁྱད་
དུ་འཕགས་པ་གང་ཡང་མ་ཡིན་པར་འཛིན་གྲྭའི་ནང་གི་སྦྱང་འབྲས་
ཞན་ཤོས་ཀྱི་སློབ་མའི་གྲས་ཡིན་པ་མ་ཟད། ཁོའི་གང་ལའང་མགོ་བོ་
མི་སྒུར་བའི་གཤིས་ཀ་གྱོང་བོ་དེའི་དབང་གིས་དགེ་རྒན་སོགས་ཀྱིས་
ཁོང་ཉིད་ཀུན་སྤྱོད་ངན་པའི་སློབ་མ་ཐ་ཞན་གྱི་གྲས་སུ་འཇོག་པ་ཡིན།
ཁོང་གི་སྦྱང་འབྲས་ཤིན་ཏུ་ཞན་པས་ཧོ་སི་ཐེ་སློབ་གླིང་དུ་ཞུགས་
པར་ཡང་ཡིག་རྒྱུགས་ཐེངས་བཞི་ཙམ་ལ་སྤྲོད་དགོས་པ་བྱུང་ཞིང་།
ཐེངས་བཞི་བར་ཡང་ཅུང་ཙམ་མིན་ན་སྐར་གྲངས་ཀྱིས་མ་འདང་ཞིང་
སྐབས་དེའི་རྒྱུགས་སྤྲོད་སློབ་མ་ཡོངས་ཀྱི་སྐར་གྲངས་ཆེས་དམའ་ཤོས་
དེ་ཡིན་པ་རེད།
འོན་ཀྱང་། ཕྱིས་སུ་ཁོང་རྒྱ་གར་དུ་ཕྱིན་ཏེ་དེར་བཅའ་སྡོད་བྱས་
ཡོད་པའི་དམག་དཔུང་ཞིག་གི་ནང་དུ་ཞུགས་པ་ན། ད་གཟོད་ཁོང་
གིས་ཤེས་བྱ་ཡོན་ཏན་གྱི་དགོས་མཁོ་དང་རིན་ཐང་རྟོགས་པར་གྱུར་
པས། ད་ནས་བཟུང་ངས་ཅིས་ཀྱང་རང་ཉིད་ཀྱི་འབད་བརྩོན་ལ་བརྟེན་
ནས་རང་ཉིད་ཀྱི་ལས་དབང་བསྒྱུར་བར་བྱའོ་ཞེས། སློབ་སྦྱོང་སོགས་
ལས་དོན་གང་ལའང་སྒྱིད་ལུག་ཅུང་ཟད་ཙམ་ཡང་མེད་པའི་ངང་
བརྩོན་པ་བསྟེན་པའི་དམ་བཅའ་བཀོད།
ཁོང་གིས་མ་ཡུམ་ལ་ཕྱག་འཕྲིན་བསྐུར་ནས། ཁོང་ལ་ངེས་པར་
མཁོ་བའི་ལོ་རྒྱུས་དང་ཆབ་སྲིད། རྩོམ་རིག དཔལ་འབྱོར། དམག་དོན།
མཚན་ཉིད་རིག་པ། ས་ཁམས་སོགས་ཀྱི་དཔེ་ཆ་མང་ནས་མང་དུ་སྐུར
པའི་རེ་བ་ཞུས་ཤིང་། མ་ཡུམ་གྱིས་བསྐུར་འོང་བ་དག་ལ་བརྩོན་པ་
ཆེན་པོས་རང་སྦྱོང་མཛད་དེ་མཁས་པའི་ཁྲི་འཕང་ལ་འཛེགས་པ་རེད།
མི་རྣམས་ཀྱིས་ཆབ་སྲིད་དང་རྩོམ་རིག་སོགས་ལས་དོན་གང་
ལའང་འཇོན་ཐང་བླ་མེད་ལྡན་ཞིང་། མི་ཚེ་ལ་ལེགས་འགྲུབ་ཆེན་པོ་
བྱུང་ཡོད་པའི་སྐྱེས་མཆོག་གང་གིས་ལམ་བུ་གང་འདྲ་ཞིག་བརྒྱུད་
ནས་ལེགས་འགྲུབ་ཀྱི་དཔལ་དང་ལྡན་པར་གྱུར་སོང་ངམ་སྙམ་གྱིན་
པས། 1948ལོར་ཉིའུ་ཅིན་གཙུག་ལག་སློབ་ཆེན་གྱིས་ཆེད་དུ་ཁོང་
ཉིད་གདན་དྲངས་ནས་ཁོང་གི་མི་ཚེའི་ལེགས་འགྲུབ་ཀྱི་མན་ངག་
གང་ཡིན་གསུང་དུ་བཅུགས།
ཉིན་དེར་མི་ཚོགས་འཚང་ཁ་ཤིག་ཤིག་ངང་ཉིའུ་ཅིན་གཙུག་ལག་
སློབ་ཆེན་དུ་འཛོམས་ཤིང་། ཕྱོགས་གཞན་དང་གཞན་ནས་གསར་
འགོད་པའང་བརྒྱ་སྟོང་ཕྲག་བརྒྱའི་ཚུལ་གྱིས་འདུས་ལ།
ཐམས་ཅད་ཀྱིས། ལེགས་འགྲུབ་ཀྱི་མངའ་བདག་ལྟ་བུའི་ཝེན་སི་ཋོན་
ཆར་ཆེལ་ཁོང་དེ་ལྟར་ལེགས་འགྲུབ་བྱུང་བའི་མན་ངག་དེ་གང་འདྲ་
ཞིག་ཡིན་ནམ་སྙམ་ནས་རེ་བ་ཆེན་པོས་གཏམ་བཤད་ཀྱི་དུས་ཚོད་ལ་
སྒུག་གིན་བསྡད།
དུས་ཚོད་ལྟར་ཝེན་སི་ཋོན་ཆར་ཆེལ་ཁོང་གཏམ་བཤད་སྟེགས
བུའི་སྟེང་དུ་འཛེགས་པ་ན་དགའ་བསུའི་ཐལ་སྒྲ་འབྲུག་སྟོང་ལྡིར་བ་
བཞིན་དུ་མཆེད་བྱུང་། ཡུད་ཙམ་ནས་དགའ་བསུའི་ཐལ་སྒྲ་རིམ་གྱིས་
འཇགས་ཤིང་ཀུན་གྱིས་ཁོང་གིས་གསེར་གྱི་བདུད་རྩི་ལྟ་བུའི་མན་
ངག་གང་འདྲ་ཞིག་གནང་བའི་ཚུལ་ལ་སེམས་པ་གཏད་པར་གྱུར།
སྐབས་དེར་ཁོང་གིས། དོན་ངོ་མར་ལེགས་འགྲུབ་འབྱུང་བ་ལ་
མན་ངག་ཟེར་བའི་དམིགས་བསལ་བ་ཆེན་པོ་ཅི་ཡང་ཡོད་པ་མ་རེད།
འོན་ཀྱང་ངེས་པར་ཅིག་བཤད་དགོས་པའི་དབང་དུ་བཏང་ན། དོན་
དག་གལ་ཆེ་བ་གཉིས་འདུག་སྟེ། དང་པོ་ནི། དོན་དག་གང་ཞིག་སྒྲུབ་
པ་དེ་རྒྱུན་འཁྱོངས་ཀྱིས་གཏན་ནས་མཚམས་མི་འཇོག་པ་དེ་ཡིན་ལ།
གཉིས་པ་ནི། ཁྱོད་ཀྱིས་རང་གིས་སྒྲུབ་ཀྱིན་པའི་དོན་དག་དེ་མཚམས་
འཇོག་པར་སྙམ་དུས། དོན་ཚན་དང་པོ་དེ་ཡིད་ལ་དྲན་པར་བྱས་ཏེ་མུ་
མཐུད་པའི་རྒྱུན་འཁྱོངས་ཀྱིས་གཏན་ནས་མཚམས་མི་འཇོག་པ་དེ་
ཡིན་ནོ་ཞེས་གསུངས།
དེ་ལྟར། ཁོང་གིས་དེ་ཙམ་ཁོ་ན་གསུངས་རྗེས་གཏམ་བཤད་
སྟེགས་བུ་ལས་བབས་ནས་ཕྱིར་ཕེབས་སོང་། ཡུད་ཙམ་ན་མི་རྣམས་
གཉིད་ལས་སད་པ་ལྟར་གྱི་ངང་ནས་དགའ་བསུའི་ཐལ་སྒྲ་གནམ་ས་
འགེང་བ་ལྟར་དུ་བརྡེབས་སོ།།
6.སང་ཉིན་ད་དུང་སང་ཉིན་གྱི་བྱ་བ་ཡོད།
ཆིས་པེ་ཧྲི། (1864- 1957) རྒྱའི་ཉེ་རབས་ཀྱི་རི་མོ་མཁན་གྲགས་
ཅན། ཡིག་གཟུགས་དང་བརྐོས་རིས་ལའང་ཤིན་ཏུ་མཁས་པར་གྲགས།
ཆིས་པེ་ཧྲི་ནི་རྒྱ་ནག་གི་ཉེ་རབས་ཀྱི་རི་མོ་བ་གྲགས་ཅན་ཞིག་
ཡིན་ལ། འཛམ་གླིང་ཡངས་པའི་ཁྱོན་ལ་མཚན་གྱི་སྙན་པ་འཕུར་མྱོང་
བ་ཞིག་ཀྱང་ཡིན། ཁོང་གི་རི་མོར་མངའ་བའི་ཐུན་མོང་མ་ཡིན་པའི་
ཁྱད་ཆོས་ནི་ཤིན་ཏུ་བླ་ན་འཕགས་པ་ཞིག་ཡིན་ཞེས་རྒྱལ་ཁབ་ཕྱི་ནང་
གི་མཁས་པ་མང་པོས་གཅིག་ཏུ་བསྔགས་སྐད་ཐོས།
ཁོང་གིས་རང་ཉིད་ལ་རི་མོ་འབྲི་བའི་ཚད་གཞི་ཞིག་གཏན་
འབེབས་མཛད་ཡོད་དེ། དེ་ནི་ཉི་མ་རེ་རེར་རི་མོ་ཤོག་ལྷེ་ལྔ་རེ་འབྲི་
བཞེངས་བྱ་རྒྱུ་དེ་ཡིན། ཚད་གཞི་དེ་ཉིད་དང་མ་འགལ་བར་རི་མོ་འབྲི་
བ་ནི་ཁོང་གིས་གཞོན་ནུའི་དུས་ནས་སྐུ་ཚེ་མ་རྫོགས་ཀྱི་བར་དུ་རྒྱུན་
འཁྱོངས་བྱས་ཏེ་ཡོང་ཡོད་པར་གྲགས།
ཁོང་ཉིད་དགུང་ལོ་དགུ་བཅུར་སོན་པའི་སྐྱེས་སྐར་གྱི་ཉིན་མོར།
ཁྱིམ་མི་དང་གཉེན་ཉེ། གྲོགས་པོ་དང་སློབ་མ་སོགས་ཀྱིས་སྐྱེས་སྐར་
གྱི་དགའ་སྟོན་གྱ་ནོམ་པ་ཞིག་བཤམས་ནས་རྟེན་འབྲེལ་གྱི་མཛད་སྒོ་
བསྡུས། མཛད་སྒོའི་སྟེང་ཕེབས་མཁན་གྱི་སྐུ་མགྲོན་ཤིན་ཏུ་མང་པོ་
བྱུང་བས། ཁོང་གིས་དེ་དག་གི་ལེགས་སྐྱེས་དང་ལེན་དང་ཡར་བསུ་
མར་སྐྱེལ་གྱི་སྣེ་ལེན་སྐུ་ཚེགས་ཡང་པོས་མཛད།
མགྲོན་པོ་ཚོས་གསོལ་སྟོན་དང་གླུ་གར་ལ་རོལ་བ་དང་ཡས་མ
ཀྱི་གླེང་མོལ་སོགས་བྱས་ཏེ་ཁོང་གི་གཞིས་ཀ་ནས་དུས་ཡུན་རིང་ཙམ་
དུ་བསྡད་རྗེས་མཐར་རང་རང་གི་ས་རུ་ཕྱིར་ལོག དེ་དུས་ཕལ་ཆེར་
མཚན་གུང་ལ་ཉེ་བ་འདུག་པས་ཁྱིམ་མི་ཚོས་མྱུར་མོར་ངལ་གསོས་
ནས་ཉལ་རྒྱུར་གྲ་སྒྲིག་བྱས། འོན་ཀྱང་ཆིས་པེ་ཧྲི་ནི་རང་གི་དཔེ་ཁང་
དུ་ཕྱིན་ཏེ་སྙུ་གུ་ཕྱག་ཏུ་བླངས་ནས་རི་མོ་འབྲི་མགོ་བརྩམས་སོང་།
སྐབས་དེར་ཁྱིམ་མི་ཚོས། ད་ཆ་ཤིན་ཏུ་འཕྱི་བོ་ཆགས་ཟིན་པ་
དང་། ལྷག་ཏུ་དེ་རིང་ཁྱེད་ཤིན་ཏུ་ངལ་ཡོད་པས་རི་མོ་འབྲི་མཚམས་
བཞག་སྟེ་མྱུར་མོར་ངལ་གསོས་ན་བཟང་ཚུལ་དང་། རི་མོ་སང་ཉིན་
བྲིས་ནའང་ཆོག་ཚུལ་སོགས་ཀྱི་ཞུ་བ་ཡང་ཡང་བྱས་པ་ན། ཁོང་གིས།
དེ་རིང་གི་བྱ་བ་དེ་ངེས་པར་དེ་རིང་སྒྲུབ་ཚར་དགོས། སང་ཉིན་ད་དུང་
སང་ཉིན་གྱི་བྱ་བ་ཡོད་པས་ཕྱིར་འགྱངས་བྱ་ག་ལ་རུང་ཞེས་གསུངས།
དེ་ལྟར། ཁོང་གིས་མུ་མཐུད་དུ་གཟབ་ནན་གྱི་ངང་ནས་རི་མོ་ཤོག་
ལྷེ་ལྔ་བོ་བྲིས་ཏེ་གྲུབ་པར་བྱས་ཤིང་། དེ་ནས་བློ་བདེ་བོས་གཟིམ་ཁང་
དུ་ཕྱིན་ནས་སྐུ་ངལ་གསོས་པ་རེད།
ཉི་མ་རེ་རེ་ནི་མི་ཚེ་འདིའི་གྲུབ་ཆ་གལ་ཆེ་བ་དེ་ཡིན་པས། ཉི་མ་
རེ་རེ་དོན་ལྡན་དུ་བྱ་ནུས་ན་ནི་གདོན་མི་ཟ་བར་མི་ཚེ་འདིའང་དོན་
ལྡན་དུ་འཁྱོངས་ངེས་པ་ཡིན། དེ་ལས་ལྡོག་སྟེ། ཉི་མ་རེ་རེ་དོན་མེད་དུ་
ཤོར་བ་ནི་མི་ཚེ་ཧྲིལ་བོ་དོན་མེད་དུ་འཆོར་རྒྱུའི་རྟགས་མཚན་ཡིན་
པས། ཆིས་པེ་ཧྲི་ལགས་ཀྱིས་ནན་ནན་ཏིག་ཏིག་གིས་ཉི་མ་གཅིག་
ཀྱང་དོན་མེད་དུ་མི་གཏོང་བ་ནི་གནས་ལུགས་འདི་ཉིད་ལ་བསམས་པ་
མ་ཡིན་ནམ།
ད་དུང་། སང་ཉིན་ནི་གྲངས་ཀྱིས་མི་ཟིན་མོད་གལ་ཆེ་བའི་དེ་རིང་
ནི་གཅིག་ཁོ་ན་ལས་མེད། འདི་ཉིད་ཤོར་བ་ནི་མི་ཚེ་ཤོར་བ་ཉིད་དོ།།
ཞེས་གསུངས་པའི་ལེགས་བཤད་ཀྱི་སྙིང་པོ་ལའང་ཁོང་དང་ཁོང་ལྟ་བུའི་
སྐྱེས་ཆེན་ཚོའི་སྐུ་ཚེའི་མཛད་པ་ཁོ་ན་ལས་མཇལ་དགོས་པ་ཞིག་གོ།
7.རྟུལ་ཕོད་ཀྱི་མཛངས་མ།
ལྕམ་མའེ་རེ་ཁོའུ་རེ། (Marie Curie1867 - 1934) ཧྥ་རན་
སིའི་སྐྱེས་མ་ཚན་རིག་པ་གྲགས་ཅན། 1903ལོར་ནོ་བྷེལ་དངོས་ལུགས་རིག་
པའི་བྱ་དགའ་དང་། 1911ལོར་ནོ་བྷེལ་རྫས་འགྱུར་རིག་པའི་བྱ་དགའ་ཐོབ།
དུས་རབས་བཅུ་དགུ་བ་དང་ཉི་ཤུ་བའི་ནང་དུ་ཚན་རིག་བྱ་
གཞག་གི་སྟེང་ལ་མཛད་རྗེས་ཆེ་ཞིང་གྲུབ་འབྲས་མཐོ་བའི་སྐྱེས་ཆེན་
གང་མང་ཞིག་བྱོན་མྱོང་ཞིང་། སྐྱེས་ཆེན་གསེར་རིའི་ཕྲེང་བ་དང་འདྲ་
བ་དེ་དག་གི་ཁྲོད་དུ། སྐྱེས་མ་ཚན་རིག་པ་ཞིག་གི་མཚན་ཡིག་གི་
གཟི་མདངས་ནམ་ཡང་ཉམས་སུ་མེད་དེ། ཁོང་ནི་ལྕམ་མའེ་རེ་ཁོའུ་རེ་
ལགས་རེད།
ལྕམ་མའེ་རེ་ཁོའུ་རེ་མོ་ནི་ཕོ་ལན་ནས་སྐྱེས་ཤིང་རྒྱལ་ཁོངས་ཧྥ་
རན་སིའི་ཡིན་པའི་སྐྱེས་མ་ཚན་རིག་པ་ཞིག་སྟེ། ཁོ་མོས་ཚན་རིག་
བྱ་གཞག་གི་ཐད་ནས་བླངས་པའི་གྲུབ་འབྲས་ནི་ཤིན་ཏུ་རྒྱ་ཆེ་བར་
བཤད། མོས་ཚུར་འཕྲོ་སྣང་ཚུལ་གྱི་གནས་བབ་ལ་ཆེད་གཉེར་གྱིས་
ཞིབ་འཇུག་མཛད་དེ། གཞི་རྒྱུ་ཡུའུ་དང་ཕོད་གཉིས་གསར་རྙེད་བྱུང་
བས་རྫས་འགྱུར་གྱིས་མཚོན་པའི་ཚན་རིག་གི་འཕེལ་རྒྱས་ལ་སྐུལ་
འདེད་ཆེན་པོ་བཏང་བར་བཤད།
ཁོ་མོས་ཚན་རིག་ཐད་ནས་བླངས་པའི་གྲུབ་འབྲས་ལ་མཁས་
ཆེན་གཞན་གྱིས་ཁས་ལེན་ཆེན་པོ་བྱེད་ཅིང་། ཁོ་མོར་སྐུ་ཚེའི་རིང་
རྒྱལ་ཁབ་ཕྱི་ནང་གི་གཟེངས་རྟགས་དང་གཟེངས་དངུལ་ཡང་མང་
དུ་ཐོབ་མྱོང་ཡོད་ཅིང་། ལྷག་ཏུ། ནོ་བྷེལ་བྱ་དགའ་ཞེས་འཛམ་གླིང་ན་
གྲགས་སྐད་ལྡིར་བའི་གཟེངས་རྟགས་དེ་ཉིད་ཐེངས་གཉིས་ལ་ཐོབ་པ་
དེས་མོའི་ཚན་རིག་བྱ་གཞག་སྟེང་གི་གྲུབ་འབྲས་དང་བྱས་པ་དག་
མངོན་ཞིང་གསལ་བར་བསྟོད་པ་སྟེ། ཁོ་མོ་ནི་ལོ་རྒྱུས་སྟེང་ཚན་རིག་
ལས་ཀྱི་རིག་ཚན་མི་འདྲ་བ་རེ་རེ་ནས་ནོ་བྷེལ་བྱ་དགའ་ཐེངས་གཉིས་
ལ་ཐོབ་པའི་ཚན་རིག་པ་གཅིག་བུ་དེ་ཡིན་པར་ཡང་བཤད།
དེ་ཡང་ལྕམ་མའེ་རེ་ཁོའུ་རེ་ལགས་ནི1867ལོའི་ཟླ11ཚེས7ཉིན་ཕོ་ལན་གྱི་དཀྱུས་མའི་ཁྱིམ་ཚང་ཞིག་ལ་འཁྲུངས་ཤིང་། ཆུང་
ངུའི་དུས་ནས་རང་གི་གཅེན་མོ་དང་མཉམ་དུ་སློབ་གྲྭར་ཞུགས། ཕ་
རྒན་ནི་སློབ་གྲྭ་ཞིག་གི་དངོས་ལུགས་དགེ་རྒན་ཞིག་ཡིན་པས། ཁོས་
སློབ་ཕྲུག་དག་ལ་དངོས་བཤེར་གྱི་སྦྱོང་བ་སྤྲད་པ་དེས་ཁོ་མོའི་བློ་ཡི་སྤྲོ་
སྣང་ཡོངས་སུ་ཕྱེས་པར་བཤད།
རིམ་གྱིས་ཁོ་མོ་སློབ་སྦྱོང་ལ་མོས་ཤིང་དཀའ་སྤྱད་ལ་བཟོད་པ་
ཞིག་ཏུ་གྱུར་ནས། ནངས་སྔ་ལངས་དང་དགོང་འཕྱི་ཉལ་གྱིས་སློབ་སྦྱོང་
ལ་འབད་པ་བསྐྱེད་པས་གྲུབ་འབྲས་གཟེངས་སུ་ཐོན་ཞིང་། ལྷག་པར་
ཚན་རིག་གི་ཕྱོགས་ལ་སློབ་སྦྱོང་བྱ་རྒྱུའི་སྤྲོ་སེམས་དང་འདུན་པ་སྔར་
ལས་འཕེལ་ཏེ། ཚན་རིག་རྒྱུན་ཤེས་སྐོར་གྱི་དཔེ་དེབ་སྣ་ཚོགས་ལ་དཔེ་
གཟིགས་རྒྱུན་མཛད་ཀྱིས་རང་སྦྱོང་བྱས།
ཁོ་མོར་སློབ་སྦྱོང་ལ་མོས་པ་ལྷག་པར་འཕེལ་ནའང་། ཁྱིམ་གྱི་
ཡོང་སྒོ་ཞན་པའི་དབང་གིས་སློབ་གྲྭར་འགྲོ་བ་ལ་སློབ་ཡོན་གྱིས་མ
འདང་བས། ཁོ་མོས་ཅི་ལྟར་བྱས་ཀྱང་སློབ་ཡོན་ཞིག་བཙལ་ཐབས་བྱ
དགོས་སྙམ་ནས། རང་ལོ་བཅུ་དགུའི་སྟེང་ནས་ལོ་ཁ་ཤས་རིང་ཁྱིམ་
ཚང་དགེ་རྒན་གྱི་ལས་ཀ་གཉེར་ཏེ་ཡོང་སྒོ་བཙལ། དེའི་རིང་དཀའ་
སྤྱད་འབད་བརྩོན་གྱིས་རང་སྦྱོང་རྒྱ་ཆེར་མཛད་ནས་སློབ་ཆེན་ལ
རྒྱུགས་སྤྲོད་པའི་གྲ་སྒྲིག་བྱས།
རང་ལོ་ཉེར་བཞི་ཙམ་ན་ཧྥ་རན་སིར་བྱོན་ནས་པ་ལི་སློབ་ཆེན་དུ་
ཞུགས། སློབ་ཆེན་དེ་རུ་སློབ་གྲོགས་གཞན་དག་གིས་ནི་དགའ་རོགས་
བསྒྲིགས་ཏེ་འཇིག་རྟེན་སྣང་བའི་བདེ་དགའ་ལ་རོལ་བ་དང་། གྲོགས་
པོ་འདུ་འཛོམས་ཀྱིས་སྤྲོ་སྐྱིད་ཀྱི་དགའ་སྟོན་གཏོང་བ་སོགས་ཟང་ཟིང་
སྣ་ཚོགས་དུས་དང་སྐབས་སུ་བྱེད་མོད། མོ་ནི་དེ་དག་ལས་ཕྱིར་བཀྱེད་
དེ་རང་གི་སྦྱང་བྱའི་གནས་ལ་བློ་སེམས་གཅིག་བསྒྲིམས་དང་འབད་པ་
ཆེར་བསྐྱེད་ཀྱིས་སྦྱངས་པ་གནད་སྨིན་ཁོ་ན་མཛད་ནས་བཞུགས།
ཁོ་མོ་པ་ལིར་བཞུགས་སྐབས། རང་ཉིད་ཁྱིམ་ཚང་དགེ་རྒན་དུ་
སོང་བའི་གླ་རྔན་གྱི་སྟེང་དུ་ཁྱིམ་ནས་བསྐུར་པའི་གྲོན་དངུལ་ཉུང་ངུ་
ལས་མེད་པས།འཚོ་བའི་ཆ་རྐྱེན་ནི་ཤིན་ཏུ་ཞན་པོར་ཡོད།གྲངས་ངར
ཆེ་བའི་དགུན་དུས་སུ་ཁོ་མོར་རྡོ་སོལ་དང་བུད་ཤིང་ཉོ་བྱེད་མེད་པས།
མལ་དུ་གཟིམས་སྐབས། ནང་གོས་དང་ལྭ་བ། རྐང་སྣམ། སྔས་ཤུབས་
སོགས་མདོར་ན་གྱོན་རུང་པ་ཐམས་ཅད་གྱོན་ནས་ལུས་དྲོད་སྲུང་
ཐབས་བྱེད་ཀྱིན་ཡོད་ལ། ཐ་ན་ལྷམ་དང་ཅོག་ཙེས་ཀྱང་དེ་དག་གི་སྟེང་
ནས་མནན་ཏེ་གྲང་ངར་འགོག་ཐབས་བྱེད་ཀྱིན་ཡོད།
མོའི་བཟའ་བཅའ་ནི་དེ་ལས་ཀྱང་སྟབས་བདེ་དང་ཐབས་ཆག་
ཅིག་ཡིན་ཏེ། དུས་རྒྱུན་མོས་བག་ལེབ་ཆུང་ངུ་འགའ་མར་ཅུང་ཙམ་
རེར་བསྒྲེས་ཏེ་ཇ་ཐང་དང་མཉམ་དུ་བཞེས་ཀྱིན་ཡོད། དེ་ནི། གཅིག་
ནས་མོའི་འཚོ་བའི་ཆ་རྐྱེན་ཞན་དྲགས་པས་ཡིན་ལ། གཞན་ཞིག་ནི་
རིན་ཐང་བྲལ་བའི་དུས་ཚོད་དེ་ཟ་མ་གཡོས་སྦྱོར་ཙམ་གྱི་སྟེང་དུ་ཕུད་
པ་བློས་མ་བཟོད་པས་ཀྱང་ཡིན་པ་རེད།
ལུས་པོ་ཅི་ཙམ་ཞིག་གྲང་ན་ཡང་། ཕོ་བ་གང་འདྲ་ཞིག་ལྟོགས་ན་
ཡང་། དཀའ་ངལ་ཅི་ལྟར་དུ་ལྕི་ན་ཡང་། དེ་དག་ནི་གྲུབ་འབྲས་མངོན་
པར་མཐོ་བ་ཞིག་ལེན་པའི་མ་མཐའི་རིན་དོད་དུ་སྙམ་ནས། མོས་
འཁང་འགྱོད་ཅི་ཡང་མེད་པར་རང་གི་སློབ་སྦྱོང་གི་བརྩོན་སེམས་སྔར་
ལས་བརྟན་པར་བཏང་།
སློབ་གྲོགས་ཚོས་མོའི་འཚོ་བའི་གནས་བབ་ལ་བལྟས་ཏེ་སྙིང་
རྗེའི་གདུང་སེམས་བསྐྱེད་ཀྱིན་ཡོད་མོད། སློབ་སྦྱོང་གི་གྲུབ་འབྲས་ལ་
བལྟས་པས་ནི་ནམ་ཡང་ཡིད་ཀྱི་སྨོན་པ་ཤོར་གྱིན་ཡོད་དེ། མོས་པ་ལི་
སློབ་ཆེན་དུ་ཞུགས་ནས་ལོ་ངོ་གཉིས་ཙམ་ན་དངོས་ལུགས་རིག་པའི་
ཤེས་རམས་པའི་བསླབ་གནས་ལ་རྒྱུགས་སྤྲད་དེ། རྒྱུགས་སྤྲོད་མི་སྣ་
སོ་གཉིས་ལས་ཨང་དང་པོའི་གྲུབ་འབྲས་ཀྱིས་དངོས་ལུགས་ཀྱི་ཤེས་
རམས་པའི་བསླབ་གནས་བླངས། དེའི་ཕྱི་ལོར། མོས་སླར་ཡང་གྲངས་
རིག་གི་ཤེས་རམས་པའི་བསླབ་གནས་ལ་རྒྱུགས་སྤྲད་དེ་ཨང་གཉིས
པའི་གྲུབ་འབྲས་ཀྱིས་གྲངས་རིག་ཤེས་རམས་པའི་བསླབ་གནས་བླངས།
པ་ལི་སློབ་ཆེན་ནས་མཐར་ཕྱིན་རྗེས་སུ། མོ་འཇིག་རྟེན་མཐུན་
འཇུག་གི་ལས་ལ་ཞུགས་ཏེ་ཁྱིམ་ཚང་བཅས་པས། མོའི་ཕྲག་སྟེང་དུ་
བབས་པའི་དཀའ་སྡུག་ནི་སྔར་ལས་ཀྱང་ལྡབ་ཀྱིས་ལྕི་ནའང་། མོས་
སྔར་ལྟར་རང་གི་སློབ་སྦྱོང་རྒྱུན་འཁྱོངས་བྱས་ཏེ་ཚན་རིག་ཞིབ་འཇུག་
གི་ལས་དོན་ལ་བློ་སེམས་རྩེ་གཅིག་གིས་འབད་ཅིང་འཐབ།
ངོ་མཚར་བའི་དཀའ་སྤྱད་ལ་ངོ་མཚར་བའི་གྲུབ་འབྲས་ཡོད་ཅེས་
པ་བཞིན། ཁོ་མོས་དུས་ཡུན་རིང་པོར་དཀའ་བ་སྤྱད་པའི་གྲུབ་འབྲས
ནི་རང་གི་སློབ་གྲོགས་དང་དགེ་རྒན། ཉེ་འཁོར་གྱི་མི་དག་གི་ཁས་
ལེན་ཙམ་ལས་རབ་ཏུ་འགོངས་ཏེ། འཛམ་གླིང་ཧྲིལ་བོའི་མི་མང་དུང་
ཕྱུར་དུ་མའི་སེམས་ཁོང་དུ་བརྗིད་པར་འགྲེང་བ་སྟེ། ད་ཆ་ལྕམ་མའེ་རེ་
ཁོའུ་རེ་ལགས་ནི་ཚན་རིག་གི་བྱུང་བ་ཞིག་ཏུ་གྱུར་ཡོད་དོ།།
8.མི་ཚེའི་ལམ་གྱི་རྒྱང་སྐྱོད།
ཧར་ལན་བྷི་སན་ཏྟིར་སི།(Colonel Harland Sanders 1890 - 
1980) འཛམ་གླིང་ལ་དར་ཁྱབ་ཆེས་ཆེ་བའི་མགྱོགས་ཟས་ཁུན་ངྷི་ཅེ་གསར་
གཏོད་མཁན།
དེ་ཡང་ཕྱི་ལོ1890ལོའི་ཟླ་དགུ་བའི་ཚེས་དགུའི་ཉིན་ལ་ཨ་
རིའི་དབྱིན་ཏེ་ཨན་ནཱ་མངའ་སྡེའི་ས་ཁུལ་དུ་གནས་བཅས་པའི་ཞིང་
པའི་ཁྱིམ་ཚང་དཀྱུས་མ་ཞིག་ལ་བྱིས་པ་ཞིག་སྐྱེས། དེའི་ཕ་མ་གཉིས་
ཀྱིས་བརྩེ་བ་ཆེན་པོས་བྱིས་པ་དེར་ཧར་ལན་ངྷི་སན་ཏྟིར་སི་ཞེས་པའི་
མཚན་གསོལ་ཅིང་སེམས་ཞིབ་མོས་གཅེས་སྐྱོང་བླ་མེད་བྱས་ཏེ་ནར་
སོར་གྱི་གོ་རིམ་ལ་ངང་སྒུག་ཟབ་མོ་བྱས།
འོན་ཀྱང་། བྱིས་པ་དེ་ལོ་ན་དྲུག་ལ་སོན་པའི་ལོ་དེར། ཁྱིམ་དེའི་
གཞི་རྟེན་ཉག་གཅིག་ཏུ་གྱུར་པའི་བརྩེ་བའི་ཡབ་ཆེན་ལགས་འཇིག་
རྟེན་གཞན་དུ་གཤེགས་པར་གྱུར་པས། ཤུལ་ཏུ་ལྷག་པའི་མ་བུ་དག་
གི་འཚོ་བའི་གནས་བབ་ལ་གོད་ཆག་ཆེན་པོ་ཐེབས་ནས་ཉིན་མ་རེ་རེ་
ལྟར་དཀའ་སྡུག་གི་ཁུར་བོ་ལྕི་ནས་ལྕི་བར་གྱུར།
མ་ཡུམ་ལགས་ཀྱིས་ཁྱིམ་ཚང་གི་དཀའ་ངལ་སེལ་ཕྱིར་དང་། བུ་
ཕྲུག་དག་གི་ཁ་རྒྱབ་སོགས་ཀྱི་དོན་དུ་ཉིན་མོར་ཟ་ཁང་གི་གཡོག་
ལས་དང་མཚན་མོར་གྱོན་གོས་འཚེམ་པ་སོགས་ལས་ཀ་སྣ་ཚོགས་
ལ་འབད་ཀྱིན་ནའང་། མོའི་ཡོང་སྒོ་ཉུང་ངུ་དེས་ཁྱིམ་ཚང་དེའི་འཚོ་
བའི་དཀའ་ངལ་ཆེན་པོ་དག་ཡོངས་སུ་སེལ་ཐབས་མི་འདུག་པ་རེད།
དེ་ལྟར་རིམ་གྱིས་ཧར་ལན་ཏྟི་ལོ་ན་བཅུ་བཞིར་སོན་པའི་ལོ་དེར།
ཁོས་རང་གི་ཁྱིམ་ཚང་གི་གནས་བབ་བསྒྱུར་འདོད་ཀྱི་འདུན་པ་ཆེན་
པོས་སློབ་གྲྭ་ལས་བུད་དེ། ཁེར་བུར་ཡུལ་གཞན་དུ་འཁྱམས་ནས་ལས་
ཀ་སྣ་ཚོགས་བསྒྲུབས་ཏེ་ཡོང་སྒོ་རེ་ཨེ་རྙེད་པའི་ཚུལ་ལ་བརྩོན།
ཁོས་གཞན་གྱི་གཡོག་པོ་བྱས་ནས་ཞིང་ལས་བྱས་ལ། སྤྱི་འཁོར་
གྱི་འཛིན་བྱང་འཚོང་མཁན་ཡང་བྱེད་མྱོང་། ད་དུང་ཡང་ཞོར་ལས་
ཙག་ཙིག་སྣ་ཚོགས་སོགས་ལས་ཀ་མི་འདྲ་བ་མང་དུ་བསྒྲུབས་མྱོང་
ནའང་རང་གི་བསམ་དོན་ལྟར་གྱི་ལེགས་འགྲུབ་ཅི་ཡང་མ་བྱུང་བས།
ཁོ་ཚང་གི་ཁྱིམ་གྱི་གནས་བབ་ནི་སྔ་མ་ཁོ་ན་ལྟར་གནས་པ་ལས་
དབུལ་ཕོངས་ཀྱི་དཀའ་སྡུག་ལས་ཐར་ཐུབ་ཀྱིན་མེད།
ཁོའི་སེམས་སུ། དཀའ་ངལ་ཅི་ཙམ་ལ་བཟོད་དགོས་ནའང་མི་ཚེ་
འདི་འདི་ལྟར་ལེགས་འགྲུབ་ཅི་ཡང་མེད་པའི་སྤྱིར་བཏང་བ་ཞིག་གིས་
བསྐྱལ་དུ་མི་རུང་ངོ་སྙམ་ནས། དོན་ཅི་ཞིག་བསྒྲུབ་དགོས་པའི་འདུན་
མ་སེམས་ལ་བཅངས་ནས་སྔར་ལྟར་ལས་ཀ་སྣ་ཚོགས་ལ་འབད་པས་
ཞུགས་ཏེ་བརྩོན་པ་རྒྱུན་ཆགས་སུ་བསྟེན།
ཕྱིས་སུ་ཁོ་དམག་ནང་དུ་ཞུགས་པ་དང་མེ་འཁོར་སྟེང་གི་ལས
ཀ་བ། ཚོང་ལས་ཀྱི་བར་ཁེ་བ་སོགས་ཁོས་ལས་ཀ་སྣ་ཚོགས་འབད་
པས་བསྒྲུབས་ནའང་མངོན་གསལ་གྱི་འབྲས་བུ་ཆེན་པོ་གང་ཡང་མ་
ཐོབ་པ་རེད།
དེ་ལྟ་དེ་ལྟར་ཁོ་རང་དགུང་ལོ་དྲུག་ཅུ་རེ་ལྔར་སོན་སོང་། དེ་ལྟའི་
ཆར་ཁོའི་བུ་ཕྲུག་དག་ཀྱང་ནར་སོན་ཟིན་པས། ཁོས་ཁྱིམ་གྱི་འཚོ་
འཚིས་ཀྱི་དོན་ལ་འགན་ཅི་ཡང་འཁུར་དགོས་པ་མི་འདུག ཚེ་གང་
བོར་སྡུག་ལས་སྣ་ཚོགས་ཀྱིས་ངལ་བའི་ཁོས་ད་ལྟ་གཞི་ནས་ངལ་
གསོས་ཏེ་ལྷོད་ལྷོད་ངང་བསྡད་ན་འགྲིག་པ་མ་ཡིན་ནམ།
འོན་ཀྱང་། ལོ་རྒན་དྲུག་ཅུའི་ནང་དུའང་ཁོ་གཏན་ནས་ལྷོད་ལྷོད་
ཀྱིས་སྡོད་ཐུབ་ཀྱིན་མེད་དེ། ཁོའི་སེམས་སུ། མི་ཚེ་འདི་འདི་ལྟར་དོན་
ཆེན་པོ་གང་ཡང་མ་འགྲུབ་པར་ཟད་དུ་འཇུག་ག་ལ་རུང་ངོ་སྙམ། དེའི་
ཕྱིར་ཁོས་ནམ་རྒྱུན་དོན་ཆེན་པོ་ཅི་ཞིག་བསྒྲུབ་པའི་དོན་དུ་བསམ་
གཞིག་སྣ་ཚོགས་གཏོང་གིན་ཡོད།
ཉིན་ཞིག་ལ་ཁོའི་སེམས་སུ། རང་ལ་ཆུང་དུས་ནས་ཟ་མ་གཡོ་
སྐོལ་གྱི་ལག་རྩལ་འགྲིག་ཙམ་ཡོད་པས་ཟ་ཁང་ཆུང་ངུ་ཞིག་ཕྱེས་ན་
ཅི་འདྲ་སྙམ། དེ་ལྟར་ཁོས་ཟ་ཁང་ཞིག་གསར་དུ་ཕྱེ་བའི་དོན་ལ་བསམ་
གཞིག་བཏང་ཞིང་། དེ་དོན་ཁྱིམ་མི་དང་གྲོགས་པོ་ཚོར་བཤད་པ་ན།
ཁོའི་གྲོགས་པོ་མི་ཉུང་བ་ཞིག་གིས་ཁོ་ལ། ཁྱོད་ཀྱིས་གཞོན་སོ་དཀར་
གྱི་སྐབས་སུ་དོན་ཆེན་པོ་ཞིག་མ་འགྲུབ་ན་རྒན་མགོ་དཀར་ཆགས་
དུས་དེ་བས་ཀྱང་འགྲུབ་པ་མི་སྲིད་པས། ད་ནི་རང་གིས་རང་ཉིད་
དཀའ་ལས་ལ་གཏད་པ་ལས་ལྷོད་ལྷོད་ཀྱིས་སྡོད་དང་དེ་ཉིད་འགྲིག་པ་ཡིན་ནོ་ཟེར།
འོན་ཀྱང་ཁོས་དེ་དག་ལ་ཅི་མི་སྙམ་པར་རང་གི་འདུན་པའི་དོན་
དེ་སྒྲུབ་པ་ལ་ཞུགས་ནས་མགྱོགས་ཟས་ཁང་ཞིག་གི་སྒོ་ཕྱེས་ཤིང༌།
བསམ་བློ་ཡུན་རིང་བཏང་སྟེ་རང་ཉིད་ཀྱི་ཁྱད་ཆོས་དམིགས་བསལ་
ཡོད་པའི་བྱ་ཤ་སྲེག་ཚུལ་ཞིག་ཀྱང་གསར་དུ་བཏོད། འོན་ཀྱང་། དུས་
ཡུན་རིང་ཙམ་མ་སོང་བར་སྲིད་གཞུང་གི་གཞུང་ལམ་གསར་བཟོའི་
དགོས་མཁོ་ལྟར་མགྱོགས་ཟས་ཁང་དེ་མུ་མཐུད་ཕྱེ་ཐབས་མ་བྱུང་
བར་བཤིགས་དགོས་པ་བྱུང་།
དེ་ལྟ་ནའང་། ཁོས་རང་ཉིད་ཀྱི་སེམས་འདུན་དེ་ཉར་ནས་དཀའ་
སྡུག་སྣ་ཚོགས་མྱང་མཐར་སླར་ཡང་མགྱོགས་ཟས་ཁང་ཞིག་ཕྱེ་ཐུབ་
པ་བྱུང་ཞིང་། དེ་ཀར་ལོ་ངོ་ཉི་ཤུ་ལྷག་གི་འབད་བརྩོན་བརྒྱུད་དེ་ཁོང་
ཉིད་ལོ་རྒན་བརྒྱད་ཅུའི་སྨད་ལ་སོན་སྐབས། གཞི་ནས་མགྱོགས་ཟས་
ཁང་དེའི་ཚོང་བྱ་ཉིན་ལས་ཉིན་ལྟར་འཕེལ་བར་གྱུར་ནས། ས་གནས་
གཞན་དང་གཞན་དུ་ཡན་ལག་ཁང་མང་པོ་འཛུགས་དགོས་པ་བྱུང་ལ།
མཐར་ཨ་རི་རྒྱལ་ཁབ་ཆེན་པོའི་ས་མཚམས་བརྒལ་ནས་འཛམ་གླིང་
ཤར་ནུབ་ཀྱི་ཡུལ་གྲུ་མང་པོར་ཁྱབ་པར་གྱུར།
མི་རྣམས་ཀྱིས་ཀུ་རེའི་ཚུལ་དུ། ཁྱོད་ཀྱིས་ཨ་རིའི་ས་ཁྲའི་ངོས་
ཀྱི་ཁུན་ཐཱ་ཅེ་མངའ་སྡེ་མི་ཤེས་པ་སྲིད་ནའང་། ཁྱོད་ཀྱིས་ཡུལ་དེ་ནས་
བྱུང་བའི་ཁུན་ངྷི་ཅེ་མགྱོགས་ཟས་མི་ཤེས་ཟེར་ན་ཁས་ལེན་ཐབས་
བྲལ་ལོ་ཟེར། རེད། རྒན་པོ་ཧར་ལན་རྗིས་གསར་དུ་ཕྱེས་པའི་མགྱོགས་
ཟས་ཁང་དེའི་མིང་ལ་ཕྱིས་སུ་ཁུན་ངྷི་ཅེ་མགྱོགས་ཟས་ཁང་ཞེས
བཏགས་ཤིང་། དེ་ལས་བྱུང་བ་ནི་ད་ཆ་འཛམ་གླིང་ལ་དར་སོ་ཆེས་ཆེ་
བའི་ཁུན་དྷི་ཅེའི་མགྱོགས་ཟས་ཡིན་ནོ།།
རྒན་པོ་ཧར་ལན་བྷིས། མི་ཞིག་ཡིན་ན་ཆེས་གལ་ཆེ་བ་ནི་ལེགས་
འགྲུབ་འབྱུང་དགོས་པ་དེ་ཡིན། ལེགས་འགྲུབ་གཅིག་ཙམ་བྱུང་བས་
ཆོག་ལ་དེའང་གཞོན་དུས་དང་རྒས་དུས་གང་དུའང་འབྱུང་ཆོག ད་
ལྟའི་ངེད་ལྟར་ལོ་རྒན་བརྒྱད་ཅུ་བརྒལ་ཟིན་ནའང་ལེགས་འགྲུབ་ཅིས་
ཀྱང་འབྱུང་ཆོག་པ་ཡིན་ནོ་ཟེར། ཁོང་གིས་གསུངས་པ་མད་དེ། མི་ཚེ་
ཞེས་པ་ནི་སྐྱེས་ནས་འཆི་བའི་བར་གྱི་ལོ་ཟླ་རིང་མོ་དེར་ཟེར་ན། མི་
ཚེའི་ལེགས་འགྲུབ་ནི་འཆི་ཁ་མའི་སྔ་རོལ་དུའང་འབྱུང་ཆོག་ལ་ཤི་
བའི་རྗེས་སུའང་འབྱུང་ཆོག་པ་མ་ཡིན་ནམ།
ཨ་རིའི་འབུམ་རམས་པ་ཝེ་ལེན་པེ་ན་ཏིས་རྒན་པོ་ཁོང་ལ་གདེང་
འཇོག་དང་བཅས་པའི་དཔྱད་པ་འདི་འདྲ་ཞིག་སྤེལ་ཡོད་དེ། ཧར་ལན་
བྷི་དང་འུ་ཅག་མང་པོ་ཞིག་གི་འདྲ་ས་ནི་ཚེ་ཕྱེད་འཇལ་ཟིན་ནའང་
དོན་དག་ཆེན་པོ་ཅི་ཡང་འཁྱོངས་མེད་པ་དེ་ཡིན། འོན་ཀྱང་། ཧར་
ལན་བྷཻ་དང་འུ་ཅག་མང་པོ་ཞིག་གི་མི་འདྲ་ས་ནི་ཕམ་ཁ་རིམ་པར་
བྱུང་བ་དང་ལོ་རྒན་དྲུག་ཅུ་བརྒལ་ཟིན་པ་དེ་གོམ་པ་སྤོ་མཚམས
འཇོག་པའི་རྒྱུ་རྐྱེན་དུ་མ་སོང་བ་དེ་ཡིན་ནོ་ཟེར།
རེད། འུ་ཅག་ལ་ཁོང་དང་འདྲ་བའི་ཆ་དེ་ཡོད་པ་ལ་ནི་འཇིགས་
ཞུམ་ཅི་ཡང་དགོས་པ་མི་འདུག་ནའང་། འུ་ཅག་ལ་ཁོང་དང་མི་འདྲ་
བའི་ཆ་དེ་འབྱུང་གིན་པ་ལ་ནི་ཅིས་ཀྱང་དོགས་ཟོན་ཆེན་པོ་བྱ་དགོས་
པ་ཡིན་ཏེ། དེ་ལྟར་ན་ད་གཟོད་ཕམ་ཁ་དངོས་དེ་བྱུང་བ་མ་ཡིན་ནམ།
9.ཕུགས་བསམ་གྱི་མཁྲེགས་འཛིན།
སི་ཋོལ་ལོན། (Sylvester Stallone 1946-)ཨ་རིའི་འཁྲབ་
སྟོན་མཁན་གྲགས་ཅན་དང་རི་མོ་བ། བརྩམས་ཆོས་གཙོ་བོ་ལ《ལོ་ཅེ།》
《རྟུལ་ཕོད་རུ་ཁག》 《ཉེན་རྟོག་པའི་བཙན་རྒྱལ།》 སོགས་འདུག
སི་ཋོལ་ལོན་ནི་འཛམ་གླིང་ན་གྲགས་པའི་སྒྲ་བརྒྱ་རྒོད་པའི་གློག་
བརྙན་འཁྲབ་སྟོན་མཁན་ཞིག་ཡིན་ལ། ཁོའི་གློག་བརྙན་དག་ཚོང་
རར་འགྲེམས་ཐེངས་རེ་རེར་སྐབས་དེའི་པ་སེ་བཙོང་ཚད་ཀྱི་བསྟར་
རིམ་མཐོ་ཤོས་ཀྱི་གོ་གནས་འཛིན་པ་རེད། ཁོ་ནི་འཛམ་གླིང་གི་བརྙན་
སྐར་མང་པོའི་ཁྲོད་ཀྱི་རང་འོད་ཆེས་ཆེར་གསལ་བའི་སྐར་ཆེན་ཞིག
ཡིན་པ་མ་ཟད། འཛམ་གླིང་གི་རིན་གོང་ཆེས་མཐོ་བའི་སྐྱེས་པ་འཁྲབ
སྟོན་པའི་གོ་གནས་སུ་སླེབས་མྱོང་བ་རེད།
ཁོའི་གློག་བརྙན 《ལོ་ཅེ》 དང《རྟུལ་ཕོད་རུ་ཁག》 སོགས་
འཛམ་གླིང་གི་ཡུལ་ལུང་སོ་སོར་ཁྱབ་རྒྱ་ཧ་ཅང་ཆེ་ཞིང་དགའ་
བསུའང་ཚད་མེད་ཐོབ་པས། མི་མང་པོས། ཁོ་ནི་ངེས་པ་དོན་གྱི་གློག་
བརྙན་ལས་རིགས་ཁྲོད་ཀྱི་འཁོར་སྒྱུར་མཁན་ཏེ། གློག་བརྙན་གྱི་རྒྱལ་
བོ་ཆེན་པོ་རེད་འདུག་ཅེས་བསྔགས་པ་ཚད་མེད་དུ་བརྗོད།
དེ་ལྟ་བུའི་འཛམ་གླིང་གི་གློག་བརྙན་སྐར་ཆེན་ནམ་གློག་བརྙན་
གྱི་རྒྱལ་བོ་ཆེན་པོ་གང་དེ་གཟི་བརྗིད་དཔལ་གྱིས་སྟུག་པའི་ཁྲི་འཕང་
ཆེན་པོ་དེ་འདྲ་བར་ཇི་ལྟར་འཛེགས་པ་ཡིན་ནམ་ཞེ་ན། དེ་ནི་ཁོས་
ཕུགས་བསམ་གྱི་འདུན་མ་ཆེན་པོ་ཞིག་སེམས་ལ་ཉར་ཏེ་ཆེས་སྤྱིར་
བཏང་གི་ཁྱིམ་ཚང་དཀྱུས་མ་ཞིག་ནས་ལམ་ལ་བུད་ཅིང་། དཀའ་སྡུག་
གི་གོམ་པ་རེ་རེ་བཞིན་བརྒྱབས་ཏེ་ཨུ་ཚུགས་ཆེན་པོས་མདུན་སྐྱོད་
བྱས་ནས་འོང་བ་ཞིག་ཡིན།
ཆུང་ངུའི་དུས་ཀྱི་སི་བཱོལ་ལོན་ནི་བརྩོན་འགྲུས་ཆེན་པོས་སློབ་
སྦྱོང་གི་ལས་ལ་འབད་མཁན་ཞིག་མིན་ནའང་། ཁོའི་སེམས་ཀྱི་
གཏིང་རིམ་གང་ཞིག་ན་ཕུགས་བསམ་གྱི་མྱུ་གུ་ཞིག་ལ་སྐྱེས་སྟོབས་
ཀྱི་དཔལ་རྣམ་པར་སྨིན་བཞིན་འདུག་ལ། རིམ་གྱིས་མྱུ་གུ་དེ་ལེགས་
པར་སྨིན་བྱུང་བ་ནི་མ་འོངས་པ་ན་རང་ཉིད་ཅིས་ཀྱང་གློག་བརྙན
འཁྲབ་སྟོན་གྱི་སྐར་ཆེན་ཞིག་ཏུ་འགྱུར་རྒྱུ་དེའོ། གཞོན་ནུར་ཆགས་པ་
ན་ཁོས་རང་གི་ཕུགས་བསམ་དེ་སེམས་ལ་གཅེས་པར་ཉར་ནས་གྲོང་
ཁྱེར་ཆེན་པོ་ཉུག་ཡོ་རུ་འབྱོར།
སྐབས་དེ་དུས་ཀྱི་སི་ཋོལ་ལོན་ནི་ཤིན་ཏུ་དབུལ་ཞིང་ཕོངས་པ་
ཞིག་སྟེ། ཁོས་རང་ལ་ཡོད་པའི་སྒོར་མོ་ཐམས་ཅད་གཅིག་ཏུ་བསྡོམས་
ནའང་འཁྲབ་སྟོན་པ་དག་ལ་ངེས་པར་མཁོ་བའི་ནུབ་ལྭ་སྤུས་དག་ཆ་
ཚང་ཞིག་ཀྱང་མི་ཁུག་པ་ཡིན་ལ། གཞན་ལྟ་ཅི་ཉུག་ཡོ་རུ་རང་ལ་ཁང་
མིག་ཆུང་ངུ་ཞིག་གླ་བྱེད་ཀྱང་མེད་པས་ནམ་རྒྱུན་གྱི་མཚན་མོ་རེ་
རེ་ནི་ཁོས་རང་ཉིད་ཀྱི་རླངས་འཁོར་ཆག་རོ་དེའི་ནང་ནས་སྐྱེལ་གྱིན་ཡོད།
འོན་ཀྱང་ཁོར་དཀའ་སྡུག་ཅི་ཙམ་ཡོད་ནའང་རང་ཉིད་ཀྱི་ཕུགས་
བསམ་དེ་གཏན་ནས་བརྗེད་མི་སྲིད་པས། ཁོ་ཉུག་ཡོ་གྲོང་ཁྱེར་དུ་
གནས་པའི་གློག་བརྙན་སྤྱི་གཉེར་ཁང་རེ་རེའི་འཁྲབ་སྟོན་པའི་ངོ་
རྒྱུགས་ལ་ཞུགས་པ་རེད། སྐབས་དེར་ཉུག་ཡོ་གྲོང་ཁྱེར་དུ་གློག་བརྙན་
སྤྱི་གཉེར་ཁང་ལྔ་བརྒྱ་ལྷག་ཡོད་ཅིང་། ཁོས་དེ་དག་ལས་གཅིག་ཀྱང་
ལྷག་པར་མ་བྱས་པར་རེ་རེ་བཞིན་སོང་ནའང་། ཁོའི་སྤྱིར་བཏང་བའི་
སྐྱེས་གཟུགས་དང་སྨྲར་མི་དག་པའི་ཁ་ལྕེ་དེས་གློག་བརྙན་སྤྱི་གཉེར་
ཁང་གཅིག་གིས་ཀྱང་ཁོ་རང་འཁྲབ་སྟོན་པར་མ་བླངས།
འོན་ཀྱང་། ཁོས། ཕུགས་བསམ་དོན་དུ་སྨིན་པའི་མན་ངག་ནི་
ནམ་ཡང་ཕམ་ཁ་ཁས་མི་ལེན་པ་དེ་ཡིན་པར་གསུངས་ན། ངས་རང་
ཉིད་ཀྱི་ཕུགས་བསམ་གྱི་ཆེད་དུ་ཡ་ང་བའི་ཕམ་ཁ་འདི་དག་ལ་གཏན་
ནས་མགོ་བོ་བསྒུར་བར་མི་བྱའོ་སྙམ་ནས། སླར་ཡང་སྤྱི་གཉེར་ཁང་རེ་
རེའི་སྒོ་བརྡུངས་ནས་རང་ཉིད་གློག་བརྙན་འཁྲབ་སྟོན་པར་མཚམས་
སྦྱོར་བྱས་ནའང་། སྤྱི་གཉེར་ཁང་དག་གིས་རེ་རེ་བཞིན་དང་ལེན་མ་
བྱས། དེ་ལྟ་ནའང་། ཁོ་ད་དུང་ཡང་ཨུ་ཚུགས་ཆེན་པོས་ཡང་སྐོར
བསྐྱར་སྐོར་གྱིས་གློག་བརྙན་སྤྱི་གཉེར་ཁང་དག་ཏུ་ཕྱིན་ནས་རང་ཉིད་
འཁྲབ་སྟོན་པར་མཚམས་སྦྱོར་བྱས་ཀྱང་དོན་ཐོག་ཏུ་ཅི་ཡང་སྨིན་མ་བྱུང༌།
དེ་ལྟར་ཡུན་ནས་ཡུན་དུ་ཕྱིན་པས་མཚམས་ཤིག་ལ་གློག་བརྙན་
སྤྱི་གཉེར་ཁང་དག་གིས་ཁོ་དང་ལེན་མ་བྱས་པར་ཕྱིར་ལྡོག་པའི་
གྲངས་ཀ་ཆིག་སྟོང་ལྔ་བརྒྱ་ལྷག་ལ་བུད་བྱུང། འོན་ཀྱང་ཁོ་ལ་རང་ཉིད
ཀྱི་ཕུགས་བསམ་བློས་གཏོང་དགོས་སྙམ་པ་ཅི་ཡང་མ་བྱུང་བའི་ཁར
གནས་སྐབས་ཀུན་ཏུ་དེའི་ཚུལ་ལ་བསམ་གཞིག་བཏང་ཞིང་དེའི་དོན་
དུ་འདུར་རྒྱུགས་བྱེད་ཀྱིན་ཡོད།
སྐབས་ཤིག་ཁོས་དྲག་རྩལ་མཁན་པོ་ཨ་ལི་དང་གཞན་ཞིག་གི་
རྩལ་འགྲན་ལ་བལྟས་པས་རྐྱེན་བྱས་ཏེ་ཁོས་《ལོ་ཅེ》ཞེས་པའི
གློག་བརྙན་འཁྲབ་གཞུང་ཞིག་འབྲི་བར་བརྩམས་ཤིང་། འཁྲབ་གཞུང་
དེ་ནི་ཉིན་གསུམ་ཙམ་གྱིས་ལེགས་པར་གྲུབ་བྱུང་བས་ཁོས་འཁྲབ
གཞུང་དེ་ཁྱེར་ནས་གློག་བརྙན་སྤྱི་གཉེར་ཁང་དག་ཏུ་རིམ་པ་བཞིན
འཛུལ། འཁྲབ་ཁྲིད་པ་འགའ་རེའི་བློར་འཁྲབ་གཞུང་དེ་ཉིད་བབས་
ནའང་ཁོས་རང་ཉིད་ཀྱིས་ངེས་པར་འཁྲབ་གཞུང་ནང་གི་མི་སྣ་གཙོ་
བོ་དེ་འཁྲབ་དགོས་པའི་ཆ་རྐྱེན་བཏོན་པས་གཅིག་གིས་ཀྱང་དང་ལེན་མ་བྱས།
ཁོས་བྲིས་པའི་འཁྲབ་གཞུང་ལ་སྤྲོ་བ་ཡོད་པའི་སྤྱི་གཉེར་ཁང་
ཞིག་གིས་འཁྲབ་གཞུང་དེ་ཨ་སྒོར་ཁྲི་ཚོ་བདུན་ལྷག་བྱིན་ནས་ཉོ་བར་
གྲོས་བྱས། སྐབས་དེའི་ཁོ་ལ་མཚོན་ན་ཨ་སྒོར་ཁྲི་ཚོ་བདུན་ལྷག་ནི
ཆེས་མང་བའི་གྲངས་ཀ་ཞིག་ཡིན་ནའང་ཁོ་ནི་ཕུགས་བསམ་གྱི་ཆེད་
དུ་དབུལ་ཕོད་མཁན་དེ་ཡིན་པས། ཁོས་མིག་སྔའི་ཡོང་འབབ་ཙམ་
དེར་ཧམ་ནས་རང་ཉིད་ཀྱི་ཕུགས་བསམ་མ་བསྐྱུར་ཏེ། རང་ཉིད་ལ་
འཁྲབ་གཞུང་དེའི་མི་སྣ་གཙོ་བོ་འཁྲབ་ཏུ་མི་འཇུག་ན་ནི་གཏན་ནས་
མི་བཙོང་ངོ་ཟེར།
ཁོས་མུ་མཐུད་དུ་འཁྲབ་གཞུང་དེ་བཟུང་ནས་གློག་བརྙན་སྤྱི་
གཉེར་ཁང་དག་ཏུ་ཡང་ཡང་སོང་བ་ན། ཁོས་སྤྱོད་ཚུལ་ལ་ཡིད་མོས་
པའི་འཁྲབ་ཁྲིད་པ་ཞིག་གིས་ཁོ་དང་མཉམ་འབྲེལ་གྱིས་གློག་བརྙན་
དེ་ཕབ་བསྐྲུན་བྱ་རྒྱུ་ཁས་ལེན་བྱས།
དེ་ལྟར་ཁོས་རང་ཉིད་ཀྱི་ཕུགས་བསམ་མངོན་དུ་འགྱུར་བ་ལ་
བརྩོན་པ་བླ་ལྷག་བསྟེན་པས། 1976ལོར་གཞི་ནས་ཁོས་འཁྲབ་སྟོན་
བྱས་པའི་གློག་བརྙན《 ལོ་ཅེ》ཞེས་པ་ལེགས་འགྲུབ་བྱུང་ཞིང་། གློག་
བརྙན་དེ་དང་འགྲོགས་ནས་སི་ཋོལ་ལོན་འཛམ་གླིང་གི་བརྙན་ཞེན་པ་
མང་པོའི་སེམས་ནང་ལ་བརྗིད་ཆགས་པར་གྱུར་ལ། ཁོས་རང་གི་གློག་
བརྙན་འཁྲབ་སྟོན་གྱི་ལམ་བོ་ཆེའི་སྣེ་མོའང་བདེ་ལེགས་ངང་ཟིན་པར་གྱུར།
ཁོས་རང་གི་གློག་བརྙན་《ལོ་ཅེ》ཡི་ནང་དུ་འཁྲབ་ཚིག་འདི་
འདྲ་ཞིག་བྲིས་ཡོད་དེ། ཆེས་གནད་འགག་ནི་ཁྱོད་ཀྱིས་ཕ་རོལ་བོར་
ཁུ་ཚུར་གྱིས་སྟོབས་ཆེན་ཞིག་བརྒྱབ་རྒྱུ་དེ་མ་ཡིན་པར། ཕོ་རོལ་བོས་
ཁྱོད་ལ་ཁུ་ཚུར་གྱིས་སྟོབས་ཆེན་ཞིག་བརྒྱབས་ན་ཁྱོད་རང་སར་མི་
འགྱེལ་བ་དང་། བཟོད་བསྲན་ཆེན་པོས་འགྲན་བསྡུར་གྱི་རྒྱུན་མཐུད་
ཐུབ་པ་བྱ་རྒྱུ་དེ་ཡིན། དེ་ལྟར་ན་ད་གཟོད་མཐའ་མའི་རྒྱལ་ཁ་དེ་ཁྱོད་
ལ་ངེས་པར་འཐོབ་པ་ཡིན། ཞེས་པ་སྟེ། འདི་ལས་ནི་སྐབས་དེའི་ཁོ་
རང་ཉིད་ཀྱི་ཕུགས་བསམ་གྱི་ཆེད་དུ་གང་ལའང་མགོ་བོ་མི་སྒུར་བར་
ཨུ་ཚུགས་ཆེན་པོས་མདུན་དུ་སྐྱོད་པའི་ཆོད་སེམས་བརྟན་པོ་དེ
མཐོང་བ་མ་ཡིན་ནམ།
10.ནུས་ཤུགས་རྩལ་དུ་སྤྲུགས་པ།
བྷེལ་གྷེའེ་ཋི། (Bill Gates 1955-) ཨ་རིའི་ཁེ་ལས་པ་གྲགས་
ཅན་དང་དགེ་སྒྲུབ་མཁན། འཛམ་གླིང་གི་ཕྱུག་བདག་དང་པོ། མཉེས་ཆས་ཕྲ་
རབ་སྤྱི་གཉེར་ཁང་གསར་འཛུགས་མཁན།
འཛམ་གླིང་གི་ཕྱུག་པོ་གཏེར་བདག་རྣམས་ཀྱི་གོང་མའི་ཡང་
གོང་མ་ཆེན་པོ་སྟེ་སྐུ་ཞབས་བྷེལ་གྷེའེ་ཋི་ནི་རང་ལོ་སོ་གཉིས་སྟེང་ལོ་
ན་ཆེས་གཞོན་པའི་དེང་རབས་ཀྱི་ཕྱུག་བདག་ཆེན་པོར་གྱུར་པ་དང་།
རང་ལོ་སོ་བདུན་སྟེང་ཨ་རིའི་ཕྱུག་བདག་དང་པོར་གྱུར་ལ། རང་ལོ་སོ་
དགུའི་སྟེང་འཛམ་གླིང་གི་ཕྱུག་བདག་ཐོག་མར་ཆགས་པ་རེད།
མི་རྣམས་ཀྱིས་བྷེལ་གྷེའེ་ཋི་ལོ་གཞོན་དེ་ཙམ་ནས་གྲུབ་འབྲས་
ཁྱད་པར་དུ་མཚར་བ་དེ་འདྲ་བ་ཞིག་ཅི་ལྟར་བྱས་ཏེ་བླངས་པ་ཡིན་
ནམ་ཞེས་གཅིག་ཏུ་མཚར་བར་འཛིན་པ་ལ།བྷེལ་གྷེའེ་ཋིས།ངས་ལས་
དོན་གང་ཞིག་སྒྲུབ་ནའང་དེ་འགྲུབ་པའི་དོན་དུ་རང་གི་ནུས་ཤུགས་
ཡོད་རྒུ་རྩལ་སྤྲུགས་ཀྱིས་འདོན་གྱིན་ཡོད་པས། དེ་ཡིས་ཡིན་ནོ་ཞེས་
རང་གི་ཆུང་ངུའི་སྐབས་ཀྱི་འདས་དོན་ཞིག་གླེང་བར་བྱེད།
ཁོ་རང་སློབ་ཆུང་འགྲིམས་པའི་སྐབས་ཀྱི་ཉིན་ཞིག་ལ། དགེ་རྒན་
གྱིས་ཁོ་ཚོ་སློབ་མ་དག་ལ་བྱིས་པའི་གཏམ་རྒྱུད་མཚར་ལ་སྙན་བ་
ཞིག་བཤད་པ་སྟེ། དགེ་རྒན་གྱིས། སྔོན་གྱི་སྐབས་སུ་རྔོན་པ་ཞིག་གིས་
རང་གི་རྔོན་ཁྱི་དེ་ཁྲིད་ནས་རི་དྭགས་བདའ་བར་སོང་། ཁོས་རི་བོང་
ཞིག་ལ་མེ་མདའ་འཕངས་པས་རི་བོང་གི་རྐང་བར་ཕོག་སྟེ་སྨྲས་པར་
བྱས་ནའང་། རི་བོང་དེས་ནུས་ཤུགས་ཡོད་རྒུ་བཏོན་ནས་རང་གི་ཚང་
ཕུག་ཏུ་བྲོས་སོང་།
རྔོན་པས་རང་གི་རྔོན་ཁྱི་རི་བོང་བདའ་བར་བཏང་ནའང་རི་བོང་
བྲོས་པ་ཤིན་ཏུ་མགྱོགས་མྱུར་དང་ལྡན་པས་རྔོན་ཁྱི་དེས་རི་བོང་མི་
ཟིན་པར་སྙམ་ནས་ཕྱིར་ལོག དེར་རྔོན་པ་དེས་ཁོང་ཁྲོ་དང་བཅས་ཏེ་
ཁྱོད་ནི་ཅི་འདྲའི་འདྲ་མེད་ཅིག་རེད་ཨང་། རི་བོང་རྨས་མ་ཞིག་གི་རྗེས་
ཀྱང་མི་ཟིན་པར་འདུག་ཅེས་བསྡིགས་པ་ན། རྔོན་ཁྱི་དེས། གང་ལྟར་
ངས་གང་ཐུབ་ཅི་ཐུབ་ཅིག་བྱས་པ་ཡིན་ནོ་ཞེས་ཟེར།
རི་བོང་དེ་རང་གི་ཚང་ཕུག་ཏུ་འབྱོར་བ་ན་རི་བོང་ཨ་མ་ཤིན་ཏུ
མཚར་གྱིན་དུ། རྔོན་ཁྱི་དེ་ནི་རྒྱུག་པའི་རྩལ་དང་བཅས་པ་ཞིག་ཡིན་
པ་མ་ཟད་གདུག་རྩུབ་ཀྱང་གཞན་ལས་ཆེ་བ་ཞིག་ཡིན།དེའི་ཁར་ཁྱོད་
ལ་རྨས་ཀྱང་ཕོག་འདུག་ན་ཁྱོད་རྔོན་ཁྱི་དེའི་ཁ་ནས་ཐར་བ་འདི་ངོ་
མ་མཚར་བའི་གནས་སོ་ཞེས་པ་ན། རི་བོང་གིས། ངས་ནི་ནུས་ཤུགས་
རྩལ་དུ་སྤྲུགས་ཏེ་སྲོག་བསྡོས་ཀྱིས་བྲོས་པ་ཡིན། རྔོན་ཁྱི་དེས་ནི་གང་
ཐུབ་ཅི་ཐུབ་ཀྱིས་བདས་པ་ཙམ་རེད་འདུགཅེས་བཤད།
ཡང་རི་བོང་གིས། གལ་ཏེ་ང་ནུས་ཤུགས་ཡོད་རྒུ་རྩལ་སྤྲུགས་
ཀྱིས་མ་བྲོས་ན་ངའི་ཤོར་རྒྱུ་ནི་རང་གི་ཚེ་སྲིག་ཡིན་པ་རེད། འོན་ཀྱང་
རྔོན་ཁྱི་དེས་ནི་གང་ཐུབ་ཅི་ཐུབ་ཀྱིས་བདས་པ་ཙམ་གྱིས་ཀྱང་ཆོག་
སྟེ། ཆེས་ཉེན་ནའང་ཁོ་ལ་རྔོན་པའི་བསྡིགས་དམོད་ཙམ་བྱེད་རྒྱུ་ལས་
གཞན་ཡོད་པ་མི་སྲིད་དོ་ཟེར།
གཏམ་རྒྱུད་དེ་ནི་ལོ་ན་བཅུ་གཅིག་ཙམ་གྱི་བྷེལ་གྷེའེ་ཋིའི་སེམས་
ལ་རྣམ་པར་སིམ་སོང་བ་སྟེ། ཁོའི་སེམས་སུ་ནུས་ཤུགས་རྩལ་དུ་
སྤྲུགས་པས་ནི་རང་ལ་ངེས་པར་རྒྱལ་ཁ་འཐོབ་ཏུ་འཇུག་པའི་ཡིད་
ཆེས་རྙེད་ཅིང་། སྐབས་དེ་ནས་ཁོ་ལ་རང་གི་འདོད་དོན་ཅི་ཡོད་ནུས་
ཤུགས་རྩལ་སྤྲུགས་ཀྱིས་སྒྲུབ་པའི་གོམས་གཤིས་འཇགས་པ་རེད།
1975ལོར་རང་ལོ་ཉི་ཤུར་སོན་པའི་བྷེལ་གྷེའེ་ཋི་ནི་ཧ་ཧྥོ་སློབ་
ཆེན་གྱི་སློབ་མ་ཞིག་ཡིན་ལ། ལོ་གཅིག་ཙམ་ལ་བཟོད་པར་བྱས་པའི་
ངང་བསྡད་ན་ཁོ་ལ་འཛམ་གླིང་ན་གྲགས་པ་རབ་ཏུ་འབར་བའི་སློབ་
ཆེན་གང་དེའི་མཐར་ཕྱིན་ལག་རྟགས་འཐོབ་ངེས་རེད། འོན་ཀྱང་ཁོས་
རང་གི་ཕུགས་ཀྱི་འདུན་མ་གང་ཞིག་མངོན་དུ་འགྱུར་བར་ནུས་ཤུགས་
རྩལ་དུ་སྤྲུགས་པའི་དོན་དུ་སློབ་ཆེན་དེ་ལས་ཕྱིར་འབུད་ཀྱིས་མཉེན་
ཆས་གསར་སྐྲུན་གྱི་ལམ་ལ་ཞུགས།
ཁོས་མཉེན་ཆས་གསར་སྐྲུན་གྱི་ལམ་བུ་ནུས་ཤུགས་རྩལ་སྤྲུགས་
ཀྱིས་དེད་དེ་ཕྱིན་པས། མཐར་ཁོས་མཉེན་ཆས་ཕྲ་རབ་སྤྱི་གཉེར་ཁང་
གསར་འཛུགས་གནང་བ་མ་ཟད། མཉེན་ཆས་བཀོལ་ནས་འཛམ་གླིང་
ཆེན་པོ་འདིའི་རྣམ་པའང་གཞན་དུ་བསྒྱུར་ལ། འཛམ་གླིང་ཕྱུག་བདག་
དག་ལས་ཀྱང་ཆེས་ཆེར་ཁྱད་པར་དུ་འཕགས་སོང་བ་མ་ཡིན་ནམ།
བྷེལ་གྷེའེ་ཋིས།གལ་སྲིད་ཁྱོད་ལ་ཕུགས་འདུན་ཞིག་ཡོད་ན།ཁྱོད་
ཀྱིས་གང་ཐུབ་ཅི་ཐུབ་ཙམ་བྱས་པས་མི་ཆོག་སྟེ། ངེས་པར་ནུས་ཤུགས་
རྩལ་སྤྲུགས་ཀྱིས་འབད་དགོས་པ་ཡིན་ནོ་ཞེས་ཀྱང་ཀུན་ཏུ་གདམས་
པ་ཡིན་ནོ།།
11.དཔའ་སྤོབས་ཀྱིས་བཏེགས་པ།
ནེ་ཁི། (Nick Vujicic 1982 -) རྩོམ་པ་པོ་དང་གཏམ་བཤད་པ་
གྲགས་ཅན། བརྩམས་ཆོས་གཙོ་བོ་ལ 《མི་ཚེར་ཚད་གཟུང་མེད།》《གཏན་
དུ་གོམ་མཚམས་མི་འཇོག་པ》 སོགས་འདུག
འཇིག་རྟེན་གྱི་མི་རྣམས་ལས་ནེ་ཁི་ཞེས་པའི་སྐྱེས་བུ་ངོ་མཚར་བ་
དེའི་མཚན་སྙན་གྲགས་པའི་སྒྲ་དབྱངས་མ་ཐོས་མཁན་ནི་ཆེས་ཆེར་
དཀོན་ལ། ཁོའི་མི་ཚེའི་བྱུང་བ་ལ་ངོ་མཚར་བའི་བསྟོད་བསྔགས་མི་
འབུལ་མཁན་ནི་དེ་བས་ཀྱང་དཀོན་པ་ཡིན། མི་མང་པོ་ཞིག་གིས། ནེ་
ཁིའི་མི་ཚེའི་བྱུང་བ་ནི་ཕུན་སུམ་ཚོགས་པའི་བྱིས་སྒྲུང་ཞིག་དང་འདྲ་
སྟེ། ཆེས་ཆེར་ངོ་མཚར་ཞིང་ཆེས་ཆེར་དྭངས་ཤིང་གཙང་བས་སོ།། དེ་
ནི་འཛད་མེད་ཀྱི་གཏེར་ཆེན་པོ་ཞིག་ཀྱང་སྟེ། ཅི་ལྟར་བཀླགས་ཀྱང་དེ་
ལྟར་དུ་དཔའ་སྤོབས་དང་སྙིང་སྟོབས་ནི་ཆེས་ཆེར་བརྡོལ་བར་འགྱུར་
རོ་ཟེར།
དཔའ་སྤོབས་བླ་ན་མཐོ་བའི་སྐྱེས་མཆོག་ཁོའི་མི་ཚེའི་གཏམ་
རྒྱུད་ལས་ནི་དེང་གི་གཞོན་སྐྱེས་མང་པོ་ཞིག་ལ་སྙིང་སྟོབས་དང་ཡིད་
ཆེས། ཡར་སེམས་སོགས་ཀྱིས་མཚོན་པའི་དགེ་བའི་སེམས་བྱུང་ཚད
མེད་དུ་འཐོབ་ཀྱིན་ཡོད་ལ། ཁོས་རང་གི་མི་ཚེའི་བྱུང་བ་དང་སྦྱར་པའི་
ཡར་སྐུལ་གཏམ་བཤད་རེ་རེས་གཞོན་སྐྱེས་མི་ཉུང་བ་ཞིག་གི་མི་ཚེའི་
ལམ་ཆེན་སྟེང་འོད་སྣང་ཕུན་སུམ་ཚོགས་པའི་དགེ་ལེགས་བསྩལ་དང་
སྩོལ་གྱིན་ཡོད།
ནེ་ཁི་ནི་འཛམ་གླིང་སྟེང་དུ་གྲགས་པ་བླ་མེད་དུ་འབར་བའི་
གཏམ་བཤད་མཁན་པོ་ཞིག་དང་ཡར་སྐུལ་ཆེད་མཁས་པ་ཞིག་ཡིན།
ཁོ་འཛམ་གླིང་ཤར་ནུབ་ཀྱི་ཡུལ་གྲུ་མང་པོར་སོང་ནས་ཉན་མཁན་ཁྲི་
འབུམ་མང་པོར་གཏམ་བཤད་ལན་གྲངས་སྟོང་ཕྲག་ལས་བརྒལ་བ་
བྱས་མྱོང་ལ། ཕྱོགས་མེད་ཀྱི་སྐྱེ་བོ་མང་པོས་ཁོ་ལ་ཡི་རང་དང་གུས་
བཀུར་བླ་མེད་དུ་བྱེད་པ་རེད།
རྐང་ལག་བཞི་ཀ་དང་བྲལ་བའི་སྐྱེས་བུ་འདིས་དེ་ལྟའི་མི་རྣམས་
ཀྱི་སྨོན་གནས་དམ་པར་གྱུར་པའི་གྲུབ་འབྲས་ཕུན་སུམ་ཚོགས་པ་
ཞིག་ཇི་ལྟར་བླངས་པ་ཡིན་ནམ་ཞེ་ན། དེའི་ཚུལ་ནི་ཁོའི་གཏམ་བཤད་
དག་གི་སྙིང་པོར་སིམ་ཡོད་ལ། གཅིག་ཏུ་སྟབས་བདེར་བསྡུས་ན་ནི་
དཔའ་སྤོབས་ཞེས་པ་འདི་ཉིད་དེ། ཁོའི་འཇིགས་ཞུམ་བྲལ་བའི་དཔའ་
སྤོབས་དེས་ནི་ཁོ་ལེགས་འགྲུབ་ཀྱི་ཁྲི་འཕང་དུ་མངོན་མཐོར་བཏེགས་
པ་ཡིན་ནོ།།
ནེ་ཁིས། རྐང་ལག་བཞི་ཀ་མེད་པར་འཇིགས་ཞུམ་ཅི་ཡང་མི་
དགོས་ཏེ། ཆེས་ཆེར་འཇིགས་པར་འོས་པའི་གནས་ནི་ཕུགས་འདུན་
ཅི་ཡང་མེད་པ་དེ་ཡིན་ལ། ཕུགས་འདུན་ཡོད་ཀྱང་དེར་བརྩོན་པའི་
དཔའ་སྤོབས་ཀྱིས་མི་འདང་བ་དེ་ཡིན་ནོ་ཟེར།
རེད། ཁོའི་དཔའ་སྤོབས་ནི་བླ་མེད་དུ་མཐོ་བས། རྐང་ལག་བཞི་
ཀ་མེད་ནའང་རང་ཅག་རྐང་འཛོམས་ལག་འཛོམས་ཕལ་མོ་ཆེས་སྤྱོད་
ནུས་སུ་མེད་པའི་ལེགས་འགྲུབ་ཀྱི་ཁྲི་འཕང་མངོན་པར་སྤྱད་སོང་བ་
མ་ཡིན་ནམ། རྐང་ལག་བཞི་ཀ་མེད་ནའང་ཁོས་འཛམ་གླིང་ཡུལ་གྲུ་
མང་པོར་ངོ་མཚར་བའི་རྐང་རྗེས་གཞན་ཞིག་ཕབས་སོང་བ་མ་ཡིན་ནམ།
ལྷན་སྐྱེས་ནས་རྐང་ལག་བཞི་ཀ་མེད་པའི་ཁོས་ཀྱང་། མི་གཞན་
གྱི་བརྙས་བཅོས་དང་མཐོང་ཆུང་ངན་དམོད་སོགས་ཀྱི་སྐྱོ་སྡུག་ལས་རང་
ལྕེབས་བྱ་རྒྱུའི་སྦྱོར་བ་ལན་དུ་མར་བརྩམས་ནའང་། ཁོས་ཚེ་སྲོག་གི་
རིན་ཐང་བླ་ན་མེད་ཚུལ་གྱི་གཏན་ཚིགས་ལེགས་པར་མཐོང་བས། དཔའ་
སྤོབས་ཆེན་པོ་ཞིག་ཡང་ཡང་སྒོམ་གྱིན་རང་ལྕེབས་ཀྱི་ལམ་བུ་དང་གྱེས་
ཏེ་འཚོལ་སྙེག་གི་ལམ་བུ་སྙེག་མགོ་བརྩམས་སོང་།
དེ་ལྟར་ཁོས་གཞན་གྱི་བརྙས་བཅོས་དང་མཐོང་ཆུང་སོགས་ལ་
བཟོད་པ་ཆེན་པོས་རང་ཉིད་ཀྱི་ལམ་བུ་འབད་པས་བསྙེགས་པས། ཁོ་ནི
འགྲོ་བ་མིའི་རིགས་ཀྱི་དཔའ་སྤོབས་ཆེན་པོའི་གསོན་དཔེ་རུ་གྱུར་པ་རེད།

བཞི་བ། བར་ཆད་རྐྱེན་ངན་སྟེགས་སུ་འཆའ།

1.ཕམ་ཁའི་ཁྲོད་ཀྱི་ནར་སོན།
ལེན་ཁོན། (Abraham Lincoln 1809 - 1864) ཨ་རིའི་སྲིད་འཛིན་
ཁྲི་རབས་བཅུ་དྲུག་པ།མི་ནག་བྲན་གཡོག་བཅིངས་གྲོལ་གཏོང་མཁན།
ཨ་རིའི་སྲིད་འཛིན་ལེན་ཁོན་མཆོག་ནི་ཤིན་ཏུ་དབུལ་བའི་ཞིང་
བའི་ཁྱིམ་ཚང་ཞིག་ཏུ་སྐུ་འཁྲུངས་ཤིང་ཁྱིམ་གྱི་ཆ་རྐྱེན་གྱི་དབང་གིས་
སློབ་གྲྭར་འགྲོ་བའི་སྐལ་བ་ནི་ཟླ་བ་ཁ་ཤས་ལས་མ་ལྡན་པར་བཤད།
དེ་ལྟ་ནའང་ཁོང1860ལོར་ཨ་རིའི་སྲིད་འཛིན་ལ་བཞུགས་པ་མ་
ཟད། སྐབས་ཕྱི་མ1864ལོར་སླར་ཡང་སྲིད་འཛིན་གྱི་ཁྲི་ལ་བཞུགས་
ཐུབ་པར་གྱུར་ལ། སྲིད་འཛིན་གྱི་འགན་བཞེས་པའི་རིང་མི་ནག་བྲན་
གཡོག་གི་ལམ་ལུགས་རྩ་གཏོར་བཏང་པ་སོགས་མཛད་རྗེས་རླབས་པོ་
ཆེ་མང་དུ་བསྐྱངས་པ་རེད།
མི་རྣམས་ཀྱིས་སྲིད་འཛིན་ལེན་ཁོན་ནི་ཕམ་ཁའི་ཁྲོད་དུ་ནར་
སོན་པ་ཞིག་ཡིན་ཞིང་། ཁོང་གི་ཕམ་ཁར་མགོ་མི་བསྒུར་བའི་སྙིང་
སྟོབས་ལ་ནི་སུས་ཀྱང་ཡི་རང་མི་འབུལ་བའི་ཐབས་མེད་ལ། དེ་བས་
ཀྱང་ཁོང་གི་དཔའ་ངར་ཞུམ་མེད་ཀྱི་སྙིང་སྟོབས་ལ་ཀུན་གྱིས་སློབ
སྦྱོང་བྱ་འོས་ཚུལ་གླེང་། དེས་ན་གཤམ་དུ་ལེན་ཁོན་གྱི་ཕམ་ཁའི་ཟིན་
ཐོ་ཞེས་ཀུན་ལ་གྲགས་ཆེ་བ་དེ་མཚོན་ཙམ་འགོད་ན།
1818ལོར་ལོ་ན་དགུ་ལས་མ་སོན་པའི་ཁོང་ཉིད་བརྩེ་བའི་མ་
ཡུམ་གྱིས་འཇིག་རྟེན་འདིར་ཁེར་རྐྱང་དུ་བསྐྱུར་ནས་ཕྱིན།
1831ལོར་ཚོང་ལས་ལམ་ལྷོངས་མ་བྱུང་བར་ཕམ་ཁ་བྱུང་།
1832ལོར་ལས་ཀ་ཤོར་ཞིང་། མངའ་སྡེའི་གྲོས་ཚོགས་ཀྱི་
ཚོགས་མའི་འདེམས་རྩོད་ནང་ཞུགས་ཀྱང་ཚོགས་མའི་ཁོངས་སུ་མ་
ཐེ་ལ། ཁྲིམས་རིག་སློབ་གླིང་ལ་ཞུགས་ནས་ཁྲིམས་རིག་ལ་སྦྱོང་བ་
བྱེད་དགོས་སྙམ་ནའང་སློབ་ཞུགས་ཐོབ་ཐང་མ་ཐོབ་པས་བསམ་དོན་
འབྲས་མེད་དུ་གྱུར།
1833ལོར་སླར་ཡང་རང་གི་གྲོགས་པོ་ཚོར་དངུལ་བསྐྱི་གཡར་
གྱིས་ཚོང་ལས་གཉེར་ནའང་ལོ་མཇུག་ཕམ་ཁ་ཆེན་པོ་བྱུང་ནས་ཚོང་
རྣམས་བརྡིབས་ལ། སྐབས་དེར་གྱོང་གུད་བྱུང་བ་དང་གཞན་ནས་བུ་
ལོན་བླངས་པ་རྣམས་རྗེས་ཀྱི་ལོ་ངོ་བཅུ་དྲུག་རིང་ལ་འཇལ་དགོས་བྱུང་།
1835ལོར་གཉེན་རྟགས་བརྒྱབས་ནས་གཉེན་སྒྲིག་བྱ་རྒྱུར་གྲ་
སྒྲིག་བྱེད་སྐབས་བཟའ་ཟླ་ཚེ་ལས་འདས།
1836ལོར་དྲན་པ་ཉམས་པའི་ནད་ཕོགས་ནས་ལོ་ཕྱེད་རིང་ཉལ་སར་ལྷུང་།
1838ལོར་མངའ་སྡེའི་གྲོས་ཚོགས་ཀྱི་ཚོགས་གཙོའི་འདེམས་
རྩོད་ནང་ཞུགས་ཀྱང་འདེམས་ཐོན་མ་བྱུང་བར་ཕམ་ཁ་བྱུང༌།
1843 ལོར་གྲོས་ཚོགས་འོག་མའི་གྲོས་མིར་འོས་སྦྱོར་བྱ་རྒྱུའི་རེ་
བ་བཏོན་པ་དེར་སྤྱི་མཐུན་ཚོགས་པའི་ཁས་ལེན་མ་ཐོབ་པས་ཕམ་ཁ་བྱུང༌།
1848ལོར་གྲོས་ཚོགས་འོག་མའི་ཚོགས་མིའི་ལས་འགན
བསྟུད་མར་འཁུར་རྒྱུའི་རེ་ཞུ་བྱས་ཀྱང་ཁས་ལེན་མ་ཐོབ་པར་ཕམ་ཁ་བྱུང་།
1849ལོར་རྒྱལ་ཁབ་ཀྱི་མངའ་ཁོངས་ས་ཆ་དོ་དམ་ཁང་གི་མགོ་
འཛིན་པའི་གོ་གནས་ལ་རེ་ཞུ་བྱས་ཀྱང་ཁས་ལེན་མ་ཐོབ་པར་ཕམ་ཁ་བྱུང་།
1854ལོར་གྲོས་ཚོགས་གོང་མའི་འདེམས་རྩོད་ནང་ཞུགས་པ་
ལ་འདེམས་ཐོན་མ་བྱུང་བར་ཕམ་ཁ་བྱུང་།
1856ལོར་སྤྱི་མཐུན་ཚོགས་པའི་ངོས་ནས་ཨ་རིའི་སྲིད་འཛིན་
གཞོན་པའི་འོས་མིར་འོས་སྦྱོར་བྱ་རྒྱུའི་རེ་བ་ཞུས་ཀྱང་འདེམས་ཤོག་
བརྒྱའི་གྲངས་ཀྱང་མ་ལོན་པར་ཕམ་ཁ་བྱུང་།
1858ལོར་ཡང་བསྐྱར་གྲོས་ཚོགས་གོང་མའི་ཚོགས་མིའི
འདེམས་རྩོད་དུ་ཞུགས་ཀྱང་སླར་ཡང་འདེམས་ཐོན་མ་བྱུང་བར་ཕམ་ཁ་བྱུང་།
དེ་ལྟ་བུའི་ཕམ་ཁ་རིམ་བརྒྱུད་ཀྱི་ངང་། 1860ལོར་ཨ་རིའི་
སྐབས་བཅུ་དྲུག་པའི་སྲིད་འཛིན་ལ་འདེམས་ཐོན་བྱུང་ལ། 1864ལོར་
སླར་ཡང་བདེ་ལེགས་ངང་ཨ་རའི་སྲིད་འཛིན་གྱི་འདེམས་རྩོད་ཁྲོད་
རྒྱལ་ཁ་བྱུང་། ད་དུང་ཨ་རིའི་ལོ་རྒྱུས་སྟེང་གི་ཆེས་རླབས་ཆེ་བའི་སྲིད་
འཛིན་ཞེས་པའི་སྙན་པ་ནི་དུས་ད་ལྟའང་གྲགས་བརྒྱས་ཁྱབ་ཀྱིན་ཡོད།
ལེན་ཁོན་མཆོག་གིས་རང་གི་འདས་སོང་གི་བརྒྱུད་རིམ་ལ་སྤྱི་
བསྡོམས་གནང་སྐབས། ཁྱིམ་ཚང་དབུལ་ཞིང་ཕོངས། མ་ཡུམ་སྔ་
མོར་གཤེགས། ཁེར་རྐྱང་ངང་དུ་བརྩོན། དཀའ་སྡུག་སྣ་ཚོགས་མྱངས།
ཐེངས་གཉིས་ལ་ཚོང་ལས་གཉེར་མོད་གཉིས་ཀ་བརྡིབས། ཐེངས་བཅུ་
གཅིག་ལ་འདེམས་རྩོད་དུ་ཞུགས་ཀྱང་དེ་དག་ལས་ཐེངས་བརྒྱད་ལ་
ཕམ་ཁ་བྱུང་། གདུང་བ་དང་སྡུག་བསྔལ་གྱིས་ནི་བརྒྱུད་མར་མནར།
འོན་ཀྱང་བརྩོན་པའི་རྒྱུན་ནི་མ་དོར་ལ་རེ་བའི་སེམས་ཀྱང་མ་ཤི་བར་
སྔར་མུས་བཞིན་སེམས་པ་གཟེངས་སུ་བསྟོད་ནས་ཕུགས་ཀྱི་འདུན་
མར་བསྙེགས་ནས་སྐྱོད་ཀྱིན་ཡོད། ངའི་གོམ་འགྲོས་ཤིན་ཏུ་དལ་ནའང་
ངས་ནམ་ཡང་སྐྱོད་མཚམས་འཇོག་མི་སྲིད་ཅེས་གསུངས་སོ།།
ད་དུང་ཁོང་གིས། ངས་འདས་སོང་གི་མི་ཚེའི་བརྒྱུད་རིམ་ནང་
ཕམ་ཁ་མང་པོ་ཞིག་མྱངས་ནས་ཡོང་བ་ཡིན། ཕམ་ཁ་དེ་དག་ནི་ང་ལ་
མཚོན་ན་རྐང་ཤུད་ཙམ་བརྒྱབས་པ་ཡིན་ཏེ། ཤུད་དེ་ལོག་སོང་ནའང་
དེ་མུར་ཡར་ལངས་ཆོག་པ་མ་ཡིན་ནམ། སྐྲག་དགོས་ས་ནི་ཕམ་ཁ་
འབྱུང་བ་དེ་མ་ཡིན་པར་ཕམ་ཁ་བྱུང་རྗེས་སླར་ཡང་ཡར་འགྲེང་ནས་
མདུན་སྐྱོད་བྱ་ཐུབ་པའི་སྙིང་སྟོབས་མེད་པ་དེ་ཡིན། འཇིག་རྟེན་འདིར་
འཆི་བ་ལས་གཞན་དུ་སྐྲག་དགོས་སའི་དོན་དག་ཆེན་པོ་ཅི་ཡང་མེད།
དེས་ན་ང་ཚོ་སུ་ཡང་དོན་དག་ཅི་འདྲར་ཕྲད་ཀྱང་ཡིད་ཆེས་དང་སྙིང་
སྟོབས་ཡོད་པའི་ངང་མདུན་དུ་སྐྱོད་པ་གལ་ཆེའོ་ཞེས་ཀྱང་རྒྱུན་མར་
གསུངས་སྐད།
སྔ་མོའི་དུས་སུ་ཕྱི་གླིང་བའི་སློབ་དཔོན་ཞིག་གིས་རང་གི་སློབ་
བུ་ཚོར། རླབས་ཆེ་བའི་ལེགས་འགྲུབ་ནི་ཕམ་ཁ་རིམ་བརྒྱུད་ཀྱི་ཁྲོད་
ནས་འབྱུང་ངེས་པ་ཞིག་ཡིན་ཞེས་གསུངས་སྐད། ཁོང་གི་གསུང་དེ་ནི་
ཅི་འདྲའི་བདེན་པ་ལ་ཨང་། སྲིད་འཛིན་ལེན་ཁོན་མཆོག་གི་སྐུ་ཚེའི་
བརྒྱུད་རིམ་གྱིས་ནི་སློབ་དཔོན་དམ་པ་གང་དེའི་ལེགས་གསུང་ལ་
བདེན་པའི་འགྲེལ་བཤད་བསྐྱོན་ཡོད་པ་མ་ཡིན་ནམ།
2.བསྒྱེལ་དུ་མེད་པའི་མི་ཆེན།
བྷེའེ་ཋི་ཧོ་ཝེན། (Ludwig van Beethoven 1770 - 1827)
འཇར་མན་གྱི་མིང་དུ་གྲགས་པའི་རོལ་དབྱངས་མཁན་པོ། བརྩམས་ཆོས་གཙོ་བོ་
ལ《མཉམ་སྒྲོག་རོལ་དབྱངས་ཁག་དགུ》སོགས་འདུག
སྐུ་ཞབས་བྷེའེ་ཋི་ཧོ་ཝེན་ལགས་ནི་འཛམ་གླིང་གི་རོལ་མོའི་ལོ་
རྒྱུས་སྟེང་དུ་ནམ་ཡང་ནུབ་པ་མེད་པར་རྨད་བྱུང་གཟི་བརྗིད་ཀྱིས་
འགྱིང་བའི་རྡོ་རིང་ཆེན་པོ་ཞིག་སྟེ། ཁོང་གིས་བརྩམས་གནང་མཛད་
པའི་ངོ་མཚར་སྙན་རྒུས་ཕྱུག་པའི་རོལ་དབྱངས་དག་ནི་འཛམ་གླིང་
རོལ་མོའི་ནོར་མཛོད་དུ་ཁྱད་ཆོས་བླ་ན་འཕགས་པའི་གཙུག་རྒྱན་
དམ་པར་གྱུར་ནས་ཡོད་ལ། འཇིག་རྟེན་འདིའི་མི་ཤིན་ཏུ་མང་པོ་ཞིག་
གིས་ཁོང་གི་རླབས་པོ་ཆེའི་བརྩམས་ཆོས་དག་ལ་རོལ་མྱོང་ཚིམ་མེད་
ངང་བྱས་དང་བྱེད་ཀྱིན་ཡོད།
མི་རྣམས་ཀྱིས་རོལ་དབྱངས་ཀྱི་ལྷ་ཆེན་པོ་ཞེས་སྙན་པའི་སྒྲ་
དབྱངས་རིང་མོས་བར་མེད་དུ་ཆེ་བར་བསྟོད་པའི་སྐུ་ཞབས་བྷེའེ་ཋི་
ཧོ་ཝེན་ནི1770ལོར་འཇར་མན་གྱི་དཀྱུས་མའི་ཁྱིམ་ཚང་ཞིག་ཏུ་
སྐུ་འཁྲུངས་ཤིང་། ཡབ་ཀྱིས་ཁོང་ཉིད་ཤིན་ཏུ་ཆུང་ངུའི་དུས་ནས་རོལ་
དབྱངས་སློབ་སྦྱོང་གི་ལས་ལ་ནན་ཏན་ཆེན་པོས་བསྐུལ་ཅིང་། ཁོང་
གིས་ཀྱང་ཡབ་ཀྱི་འདོད་བློ་ལྟར་དུ་རོལ་དབྱངས་དཀྲོལ་རྡུང་གི་ལས་
ལ་སྦྱངས་བརྩོན་ལྷོད་མེད་དུ་མཛད་པས། ཁོང་ཉིད་དགུང་ལོ་ཆུང་ངུའི་
སྐབས་ནས་རོལ་དབྱངས་སྣ་ཚོགས་དཀྲོལ་རྡུང་ལ་ཤིན་ཏུ་མཁས་པར་གྱུར།
ཁོང་གིས་དགུང་ལོ་བརྒྱད་ཙམ་ནས་རང་ཉིད་ཀྱི་རོལ་དབྱངས་
ཆེད་ཚོགས་བསྡུས་པ་དང་། དགུང་ལོ་བཅུ་གཅིག་ལ་སོན་སྐབས་རོལ་
དབྱངས་བརྩམས་ཆོས་གསར་རྩོམ་མཛད་པ་སོགས་ཁོང་ལ་ལོ་ན་
ཆུང་ངུའི་སྐབས་ནས་གཟེངས་སུ་བསྟོད་པར་འོས་པའི་གྲུབ་འབྲས་ངོ་
མཚར་བ་ཐོབ་མོད། དེ་ཙམ་གྱིས་ནི་ཁོང་ཉིད་གཏན་ནས་མགུ་བར་
མ་ནུས་པས། ཁོང་གིས་ད་དུང་ཡང་དགེ་རྒན་མང་དུ་བསྟེན་ནས་རོལ་
དབྱངས་ཀྱི་སྐོར་ལ་དཀའ་བ་ཆེན་པོས་སློབ་སྦྱོང་ནན་ཏན་གྱིས་བྱས་པ་རེད།
ཁོང་ཉིད་དགུང་ལོ་བཅུ་བདུན་སྐབས་སུ་བརྩེ་བའི་ཡུམ་ཆེན་
ལགས་ཁོང་ཅག་ཁྱིམ་མི་ཚོ་དང་གཏན་དུ་བྲལ་བར་གྱུར་པས། ཁྱིམ་
གྱི་ལས་དོན་ཕྲ་རགས་གང་ཡོད་ཐམས་ཅད་ཁོང་ཉིད་ཀྱི་མགོར་ལྷུང་
ཁོང་གིས་རང་ཁྱིམ་གྱི་འཚོ་རྟེན་སྩོལ་སྒྲུབ་ཀྱི་དོན་དུ་འབད་པར་བྱས་
པའི་ཞར་ལ་རང་ཉིད་ཀྱི་རོལ་དབྱངས་གསར་རྩོམ་གྱི་འདུན་མའང་
གཏན་ནས་མ་བཏང་བས། ཁོང་གིས་སྔར་ལས་ཀྱང་སྡུག་རུས་ཆེན་
པོས་རོལ་དབྱངས་གསར་རྩོམ་གྱི་སྐོར་ལ་སློབ་སྦྱོང་རྡོ་རུས་ཐུག་པ་ལྟར་གནང་།
ཁོང་གིས་གནས་སྐབས་ཀུན་ཏུ་རོལ་དབྱངས་གསར་རྩོམ་སོགས་
ཀྱི་སྐོར་ལ་བསམ་གཞིག་ནན་ཏན་གྱིས་བྱེད་ཀྱིན་ཡོད་པས། སྐབས་
ཤིག་ཁོང་ཉིད་ཟ་ཁང་ཞིག་ཏུ་ཕྱིན་ཅིང་དེ་རུ་ཅོག་ཙེའི་སྟེང་བཞུགས་
ནས་ཅུང་ཙམ་ན་ཁོང་གི་བསམ་གཞིག་དེ་ཉིད་རོལ་དབྱངས་གསར་
རྩོམ་གྱི་ཕྱོགས་སུ་ཤོར་ཞིང་། བསམ་གྱིན་བསམ་གྱིན་དབང་མེད་དུ་
མདུན་ཅོག་སྟེང་སོར་མོས་དབྱངས་འགྲོས་གང་ཞིག་རྡུང་གིན་ཟ་ཁང་
གི་ཚོད་ཐོའི་སྟེང་དབྱངས་འགྲོས་གང་དེ་དབྱངས་རྟགས་སུ་ཕབས།
དེ་ལྟར་ཆུ་ཚོད་གཅིག་ཙམ་འགོར་བ་ན་ཟ་ཁང་དེའི་ཞབས་ཞུ་
བ་དེ་སྡོད་མ་བཟོད་པར་ཁོང་ལ། སྐུ་ཞབས་ལགས། ཁྱེད་ཀྱིས་ཟ་མ་ཅི་
ཞིག་བཞེས་རྒྱུ་ཡིན་ཞེས་དྲིས་པ་ན། ཁོང་ཉིད་གློ་བུར་གཉིད་ལས་སད་
པ་ལྟར་ཡར་ལངས་ནས། ངའི་ཟ་རིན་ལ་སྒོར་དུ་རེད་ཅེས་དྲིས་པས།
ཞབས་ཞུ་བ་དེ་མཚར་གྱིན་དུ། ཁྱོད་ཀྱིས་ཟ་མ་གང་ཡང་བཞེས་མ
སོང་།ད་བཞེས་རྒྱུ་ཡིན་ནམ་ཞེས་དྲིས་པར།ཁོང་གིས་། ཨེ།དེ་ལྟ་ན་ཟ་
མ་ཞིག་ཡིན་པས་ཆོག་མྱུར་ཙམ་གྱིས་ཨ་ཞེས་བཤད།
སྐབས་ཀུན་ཏུ་ཁོང་གིས་རང་ཉིད་ལ། དཀའ་ངལ་ལ་མགོ་བོ་མ་
སྒུར། འབད་བརྩོན་གྱི་རྒྱུན་བཟང་མ་གཏོང་། ཁྱོད་ཀྱི་འབད་བརྩོན་
ལ་དགེ་ལེགས་ཕུན་ཚོགས་ཀྱི་འབྲས་བཟང་ཞིག་ཅིས་ཀྱང་འབྱུང་ངེས་
པ་ཡིན། ཞེས་སུ་གདམས་པས་བསྐུལ་ཏེ་རོལ་དབྱངས་གསར་རྩོམ་
གྱི་ལས་ལ་དཀའ་སྡུག་ཁུར་དུ་བླངས་པའི་ངང་ཀུན་ནས་འབད་པར་
བགྱིས་པས་གྲུབ་འབྲས་ཀྱང་ཤིན་ཏུ་བསྔགས་འོས་སུ་ཐོབ་པ་སྟེ། ཁོང་
གིས་གསར་རྩོམ་མཛད་པའི་རོལ་དབྱངས་དག་ལ་མི་རྣམས་ཀྱིས་
དགའ་བསུ་ཤིན་ཏུ་རྒྱ་ཆེར་བྱས་པས།ཁོང་གི་མཚན་སྙན་གྱི་གྲགས་པ་
རིང་མོའང་ཕྱོགས་ནས་ཕྱོགས་སུ་མཆེད་པར་གྱུར།
ཁོང་ཉིད་གཟི་བརྗིད་རྣམ་པར་འཕྲོ་བའི་འབྲས་བཟང་གིས་
གཏམས་ཀྱིན་པའི་སྐབས་འདིར། སྙིང་རྗེས་ཀུན་ནས་དབེན་པའི་ལས་
དབང་གིས་ཁོང་ལ་གདུག་རྩུབ་ཀྱི་སྦྱོར་བ་མི་བཟད་པ་ཞིག་བཤམས་
པ་སྟེ། ཁོང་གི་རྣ་བ་གཉིས་ལ་ནད་ཕོག་ནས་ནུས་པ་ཉིན་ལྟར་རིམ་
གྱིས་ཉམས་མགོ་བརྩམས། ཚུལ་དེ་ནི་ཤིན་ཏུ་ནས་བཟོད་པར་དཀའ་
བ་ཞིག་སྟེ། རོལ་དབྱངས་ལ་ལྷག་པར་མོས་པ་ཞིག་ལ་མཚོན་ན་ཚུལ་
འདི་ལས་ལྷག་པའི་མནར་གཅོད་ཅི་ཞིག་ཡོད་དམ།
ཕོ་ལོ་ཉི་ཤུའི་ནང་དུ་ཡོད་པའི་གསར་བུ་ཞིག་ལ་མཚོན་ན། གློ་
བུར་དུ་འཇིག་རྟེན་གྱི་དགའ་སྐྱོའི་སྒྲ་དབྱངས་རྣམས་དང་རིང་བར་
བྲལ་བ་ནི་ཅི་འདྲའི་བཟོད་དུ་མེད་པ་ཞིག་རེད་ཨང་། རོལ་དབྱངས་
ལ་རང་གི་ཚེ་སྲོག་ལྟར་གཅེས་པའི་རོལ་མོ་བ་ཞིག་ལ་མཚོན་ན། གློ་
བུར་དུ་སྙན་འགྱུར་ཕུན་ཚོགས་ཀྱི་དབྱངས་འགྲོས་རྣམས་དང་འབྲལ་
དགོས་པ་ནི་དེ་བས་ཀྱང་ཡ་ང་བ་ལ།
ཁོང་གི་སྒྲ་འཛིན་ཟུང་དེ་ཡོངས་སུ་འོན་པར་གྱུར་པ་དེས་ཁོང་
ལ་སྡུག་བསྔལ་བཟོད་དུ་མི་བཏུབ་པ་ཞིག་བསྟབས་ཡོད་པ་སྨྲོས་ཅི་
དགོས། དེའི་ཕྱིར་ན་ཁོང་གི་སེམས་སུ་ད་ནི་འཇིག་རྟེན་འདིས་ཀྱང་
ང་རང་བརྩེ་མེད་ངང་དོར་ཟིན་ནོ་སྙམ་དུ་ཤར་ནས་ཡིད་ཆད་ཆེན་
པོས་ཞལ་ཆེམས་ཡི་གེ་དང་བཅས་ཏེ་རང་སྲོག་གཅོད་པའི་ལྟ་གོན་ལ་
ཞུགས། འོན་ཀྱང་། ཁོང་གིས་ཅི་ཙམ་བསམས་ནའང་རང་ཉིད་རོལ་
དབྱངས་དང་བྲལ་ནས་ལྔ་ལམ་དུ་ཞུགས་དགོས་པའི་རྒྱུ་མཚན་གང་
ཡང་མ་རྙེད་པར། དེ་ལས་ལྡོག་སྟེ། རང་ཉིད་ད་དུང་ཡང་སྤོབས་པ་ཆེན་
པོས་མདུན་སྐྱོད་བྱ་དགོས་པའི་གནས་ལུགས་ལྷུན་གྲུབ་ཀྱིས་བརྡོལ་
ཡོང་། དེ་བས་ན་ཁོང་ཉིད་སླར་ཡང་དཔའ་སྤོབས་དང་བཅས་ཏེ་རོལ་
དབྱངས་གསར་རྩོམ་གྱི་ལམ་བུར་ཞུགས།
ཁོང་གིས། ལས་དབང་གིས་ངའི་སྐེ་བསྒགས་ནས་ས་ལ་བསྒྱེལ་
དགོས་པར་སྙམ་གྱིན་འདུག་མོད། ངས་རང་ཚུགས་བརྟན་པོ་དང་
བཅས་ཏེ་གཏན་ནས་མགོ་སྒུར་བར་མི་བྱ་ཟེར། རྣ་བ་འོན་པར་གྱུར་
པ་ཞིག་རོལ་དབྱངས་གསར་རྩོམ་གྱི་ལས་ལ་ཞུགས་ན་དཀའ་ལས་ག་
འདྲ་ཞིག་ཡོད་པ་ང་ཚོས་ངེས་པར་རྟོགས་སླ་བ་ཡིན། འོན་ཀྱང་ཁོང་
གིས་དཀའ་ལས་དེ་དག་ལ་གདོང་གཏད་ནས་ཨུ་ཚུགས་ཆེན་པོས་
མདུན་དུ་བསྐྱོད་པས། མིའི་རིགས་ཀྱི་ལེགས་རྒྱན་དམ་པ་རུ་བརྩི་བར་
འོས་པའི་རོལ་དབྱངས་ཀྱི་བརྩམས་ཆོས་གང་མང་རྩོམ་ཐུབ་པར་གྱུར།
དེ་ལྟར་དཀའ་ངལ་གང་གིས་ཀྱང་བསྒྱེལ་བར་མི་ནུས་པའི་རླབས་
པོ་ཆེའི་སྐྱེས་ཆེན་དེས་སྙན་འགྱུར་འབུམ་རྒུའི་བཅུད་དང་བཅས་
པའི་རོལ་དབྱངས་བརྩམས་ཆོས་ཐུ་མོ་ཆེ་གང་མང་ཞིག་གསར་རྩོམ་
གནང་། ཁོང་གི་བརྩམས་ཆོས་དག་ནི་འུ་ཅག་ཉན་མཁན་དག་ཁོ་
ནའི་ལོངས་སྤྱོད་དུ་བཞག་པ་དང་འདྲ་ནའང་། དེའི་སྙིང་བོར་སིམ་པའི་
དགའ་སྐྱོ་ཆགས་སྡང་གི་རྣམ་འགྱུར་གསོན་པོ་དག་ནི་ཁོང་ཉིད་ལས་
གཞན་སུས་ཀྱང་སྤྱོད་དུ་དཀའ་བ་ཡིན།
ངས་ནི་ཁོང་གི་རོལ་དབྱངས་དག་ལ་སྒྱུ་རྩལ་གྱི་རིན་ཐང་འདི་
དང་གན་ཡོད་དོ་ཞེས་སུ་སྨྲ་བའི་རྔོ་ཐོགས་པ་མིན་ནའང་། ང་ནི་ནམ་
ཡང་ཁོང་གི་ཞུམ་པ་མེད་པའི་དཔའ་སྤོབས་དང་གཞོམ་དུ་དཀའ་བའི་
འགྲེང་ཚུགས་ལ་ཤིན་ཏུ་ནས་དགའ་དད་ཆེ་བས། ངས་ནམ་རྒྱུན་ཁོང་
གི་རྣམ་ཐར་ལ་མོས་པ་ཆེན་པོས་རྗེས་སུ་བསྔགས་ཀྱིན་ཡོད་ལ། རང་
ཅག་རྣམས་ལ་ཁོང་གི་རྣམ་ཐར་ལས་བྱུང་བའི་སྙིང་སྟོབས་གང་དག་
གི་བྱིན་རླབས་བླ་ན་མེད་པའི་ཆ་ཤས་ཀྱི་ཡང་ཤས་ཙམ་རེའང་འཇུག་
པའི་སྨོན་པ་གཏོང་གིན་ཡོད།
3.རླབས་པོ་ཆེའི་ཚེ་སྲོག
ཧའེ་ལེན་ཁེལ་ལིར། (Helen Keller1880 - 1968)ཨ་
རིའི་དམུས་ལོང་རྩོམ་པ་པོ་གྲགས་ཅན། བརྩམས་ཆོས་གཙོ་བོ་ལ《ངེད་ཀྱི་
འཚོ་བ།》《གལ་ཏེ་ང་ལ་ཉིན་གསུམ་གྱི་འོད་སྣང་བྱིན་ན།》སོགས་ཡོད།
དུས་རབས་ཉི་ཤུ་བའི་ནང་ལ་རླབས་པོ་ཆེའི་ཚེ་སྲོག་ཅིག་གིས་
འཛམ་གླིང་ཧྲིལ་བོ་ངོ་མཚར་བར་བྱས་ཤིང་། ཚེ་སྲོག་གང་དེའི་ངོ་
མཚར་གྱི་བྱུང་བ་དང་གྲུབ་འབྲས་ཀྱིས་གཞོན་སྐྱེས་མང་པོ་ཞིག་ལ་
ཡིད་ཆེས་དང་རེ་བ་འཛད་མེད་དུ་སྤར་བར་བྱས། ཚེ་སྲོག་གང་དེ་ནི།
ཨ་རིའི་དམུས་ལོང་མ་ཧའེ་ལེན་ཁེལ་ལིར་ལགས་རེད།
ཧའེ་ལེན་ཁེལ་ལིར་ནི་དམུས་ལོང་ཞིག་ཡིན་ལ་འོན་པ་ཞིག་ཀྱང་
ཡིན་མོད། ཁོང་མོར་དཀའ་སྡུག་ལ་གདོང་གཏོད་པའི་སྤོབས་པ་ཁྱད་
འཕགས་སུ་མངའ་ཞིང་། འདུན་མ་ལ་འབད་པས་སྙེག་པའི་བརྩོན་པ
ཆད་མེད་དུ་བདོག་པས་ན། ཁོང་མོས་མིག་ཟུང་རྣོ་ཞིང་རྣ་བ་གསལ་
བའི་བདེ་ཐང་གི་མི་བུ་ཚོར་ཅི་ཞིག་ལ་ཁུར་བཟོད་པའི་དཔའ་སྤོབས་
ཞེས་ཟེར་བའི་སློབ་ཁྲིད་གལ་བོ་ཆེ་ཞིག་བྱས་ཡོད་པ་རེད།
ཁོང་མོ་འཇིག་རྟེན་འདིར་དགུང་ལོ་གྱ་བརྒྱད་བར་དུ་འཚོ་
བཞུགས་མཛད་ཡོད་ལ། དེ་དག་ལས་མི་ལོ་ཧྲིལ་བོ་གྱ་བདུན་ནི་སྒྲ
མེད་མུན་ནག་ནང་དུ་བསྐྱལ་པ་སྟེ། ཁོང་མོ་དགུང་ལོ་གཉིས་ཙམ་
ནས་སྤྱན་ཟུང་ལོང་ཞིང་རྣ་བ་འོན་པར་གྱུར་པ་རེད། འོན་ཀྱང་། ཁོང་
མོའི་སྒྲ་མེད་མུན་ནག་གི་འཚོ་བ་དེ་ནི་རང་རེའི་སྒྲ་ལྡན་འོད་གསལ་
གྱི་མི་ཚེ་འདི་ལས་ཀྱང་དོན་སྙིང་ལྡབ་ཀྱིས་ལྕི་སྟེ། ཁོ་མོས་སྐུ་ཚེའི་རིང་
ལ་གྲགས་ཆེ་བའི་བརྩམས་ཆོས་རིང་ཐུང་བཅུ་བཞི་ཙམ་འབྲི་གནང་
མཛད་དེ་འཛམ་གླིང་གི་ཀློག་མཁན་མང་པོར་བསམ་པའི་རྒྱགས་ཕྱེ་
གྱ་ནོམ་པ་བསྩལ་གནང་མཛད་པ་མ་ཟད། འཛམ་གླིང་གི་ཡུལ་གྲུ
མང་པོ་ཞབས་ཀྱིས་བཅགས་ནས་སྤྱི་ཕན་བྱ་གཞག་དང་དགེ་ལས་ཀྱི་
བྱ་བའང་མང་ནས་མང་དུ་བསྒྲུབས་མྱོང་བ་རེད།
དེ་ལས་ཀྱང་མཚར་ཆེ་ཞིང་སྙིང་པོས་ཕྱུག་པ་ནི། ཁོང་མོས་དམུས་
ལོང་འོན་ལྐུགས་ཀྱི་དཀའ་སྡུག་གི་ལས་དབང་གདོང་གིས་བསུས་ཏེ
དཔའ་སྤོབས་མཐོ་རུ་བསྐྱེད་ཅིང་བརྩོན་པ་རིང་དུ་བཏོན་ནས་རང་
གི་ལས་དབང་ལ་ཁ་ལོ་བྱས་ཏེ། མཐར་རང་ཉིད་ཀྱི་མི་ཚེ་ཕུན་ཚོགས་
དཔལ་གྱིས་བརྗིད་པ་ཞིག་ཏུ་བསྒྱུར་བ་འདི་ཉིད་དེ། འཛམ་གླིང་གྲགས་
པས་ཁྱབ་པའི་ཨ་རིའི་རྩོམ་པ་པོ་མ་ཁུ་ཐུའུ་བུན་ལགས་ཀྱིས་ཀྱང་།
དུས་རབས་བཅུ་དགུ་བར་ཆེས་ངོ་མཚར་བའི་སྐྱེས་ཆེན་གཉིས་བྱོན་
ཡོད་དེ། གཅིག་ནི་ན་ཕོ་ལུན་དང་ཅིག་ཤོས་ནི་ཧའེ་ལེན་ཁེལ་ལིའོ་
ཞེས་ཀྱང་གསུངས་ཡོད།
ཧའེ་ལེན་ཁེལ་ལིར་ནི1880ལོའི་ཟླ་དྲུག་པའི་ཚེས་ཉེར་བདུན་
ཉིན་ཨ་རིའི་གྲོང་སྡེ་ཞིག་ཏུ་སྐུ་འཁྲུངས་ཤིང་། འཇིག་རྟེན་འདིར་ཐོན་
མ་ཐག་པའི་བྱིས་པ་དེ་ནི་རྣམ་རིག་གྲུང་ཞིང་ལུས་པོ་ཐང་བ་ཞིག་
ཡིན་པས་ཁོང་མོའི་ཕ་མ་གཉིས་ཤིན་ཏུ་དགའ་ཞིང་མགུ་བར་གྱུར།
འོན་ཀྱང་ཤིན་ཏུ་སྟབས་ཉེས་པ་ཞིག་ལ། བྱིས་པ་དེ་སྐྱེས་ནས་ཟླ་ངོ་བཅུ་
དགུ་ཙམ་སོན་པ་ན་ནད་གཞི་ལྕི་མོ་ཞིག་ཕོགས་པས་རྐྱེན་བྱས་ཏེ་
བྱིས་པ་དེ་ཉིད་དམུས་ལོང་འོན་ལྐུགས་ཤིག་ཏུ་གྱུར།
བྱིས་པ་དེར་ནི་དེ་ལྟར་ཟླ་ངོ་བཅུ་དགུ་ཙམ་གྱི་འོད་གསལ་དང་སྒྲ་
དབྱངས་ལ་རོལ་བའི་སྐལ་བཟང་ལས་མ་བྱུང་བར། གློ་བུར་ཉིད་དུ་ཁོ་
མོའི་འཇིག་རྟེན་སྒྲ་དབྱངས་ཀྱིས་དབེན་པའི་སྨག་ནག་ཡུག་གཅིག་
ཏུ་གྱུར། སྐབས་དེ་དུས་ཀྱི་ཁོ་མོའི་གནས་བབ་ནི་བལྟར་མི་བཟོད་པ་
ཞིག་སྟེ། མིག་ཟུང་ལོང་ཞིང་རྣ་བ་འོན་པའི་ཁར་ངག་ཀྱང་ལྐུགས་པར་
གྱུར་ལ། དེ་དག་ལ་བརྟེན་ཅིང་འབྲེལ་ནས་རིག་པ་རྨོངས་ཤིང་རྟུལ་བ་
དང་སྤྱོད་པའང་ཤིན་ཏུ་རྩིང་རགས་ཤིག་ཏུ་གྱུར་ཡོད་པས། གལ་སྲིད།
བྱིས་པ་འདི་ནི་མ་འོངས་པར་འཛམ་གླིང་གྲགས་པས་བསྒུལ་བའི་སྐྱེས་
ཆེན་ཞིག་ཏུ་འགྱུར་ངེས་ཞེ་ན་སུས་ཀྱང་ཁས་ལེན་བྱ་མི་སྲིད།
ཁོ་མོའི་བྱིས་དུས་ཀྱི་གནས་བབ་ནི་དེ་ལྟ་ནའང་། ཁོང་མོའི་ཕ་
མ་གཉིས་ཀྱི་ངང་རྒྱུད་རིང་པོའི་གཅེས་སྐྱོང་འོག་ཟས་ཟ་བ་དང་གོས་
གྱོན་པས་མཚོན་པའི་ཉིན་རེའི་འཚོ་བའི་གོ་རིམ་སོགས་ལ་སྦྱོང་བ་
ནན་གྱིས་མཛད་པས་ཡར་ཐོན་རིམ་པར་ཡོང་ཞིང་། ལྷག་པར་བརྩེ་
བའི་བདག་ཉིད་དམ་པ་དགེ་རྒན་ཧྭ་ལིས་བུན་གྱི་བྱམས་བརྩེའི་འོག་ཏུ་
ཁོང་མོས་བདེ་སྐྱིད་དྲོད་ཀྱི་སྣང་བ་དང་རེ་བའི་ཕུགས་ཀྱི་འདུན་མ་རྙེད་
མགོ་བརྩམས་སོང་སྟེ། རང་ལོ་བདུན་ཙམ་ན་བརྩེ་བའི་དགེ་རྒན་གང་
དེའི་མདུན་ནས་ཤེས་བྱའི་གནས་ལ་སྦྱང་བརྩོན་གྱི་གོམ་པ་སྤོས།
དགེ་རྒན་ཧྲ་ལིས་བུན་གྱིས་ཁོང་མོའི་ཕྱག་མཐིལ་དུ་འཚོ་བའི
ཁྲོད་ཀྱི་རྒྱུན་སྤྱོད་ཅ་དངོས་ཀྱི་མིང་རྣམས་ཡི་གེར་བྲིས་ནས་བསླབས་
ཤིང་། རིམ་གྱིས་ཁོང་མོས་ཡི་གེའི་ནང་དོན་རྣམས་ཧ་གོ་བར་གྱུར་
ནས་ཁྱིམ་མི་དང་གཉེན་གྲོགས་སོགས་ཀྱི་བར་ལ་འཕྲིན་ཡིག་སྐུར་
རེས་ཀྱི་ལམ་ནས་སེམས་གཏམ་གློད་པས། ཁོང་མོས་ཤེས་བྱ་ཡོན་ཏན
གྱི་སྟོབས་ཤུགས་ནི་ཁྱད་དུ་འཕགས་པ་ཞིག་ཡིན་པའི་ཚུལ་ལ་ངེས་པ་
རྙེད་ནས་རང་གི་འདུན་མ་ཤེས་ཡོན་སློབ་སྦྱོང་གི་ཕྱོགས་ལ་གཅིག་ཏུ་
བཅོལ་ཞིང་། འབད་ཅིང་བརྩོན་པའི་མི་འགྱུར་བའི་དམ་བཅའ་སྙིང་ལ་བཀོད།
སྐབས་ཤིག་ལ་ཧེ་ལུན་གྱིས་ནོར་ཝེའི་བུ་མོ་ལྐུགས་པ་ཞིག་གིས་
སྦྱངས་པ་བྱས་ནས་སྐད་ཆ་བཤད་ཐུབ་ཡོད་པའི་གནས་ཚུལ་རྟོགས
པས། ཁོང་མོའི་སེམས་སུ་རང་གིས་ཀྱང་ནམ་ཞིག་ན་སྐད་ཆ་བཤད་
ཐུབ་ངེས་སྙམ་པའི་ཡིད་ཆེས་འཁྲུངས་ཤིང་།སྐབས་དེ་ནས་བཟུང་མོས་
རང་གི་ལྕེ་མཆུ་སོགས་སྐད་ཆའི་བྱེད་རྩོལ་ཁག་ལ་སྦྱོང་བ་བྱས་ཏེ་སྐད་
ཆ་བཤད་པའི་ཐབས་ལ་གཅིག་ཏུ་འབད་བརྩོན་གནང་། ཁོང་མོས་
ཐ་སྙད་གཅིག་ཙམ་བརྗོད་པའི་དོན་དུའང་དུས་ཡུན་རིང་པོར་ལན
གྲངས་མང་པོའི་སྦྱངས་པ་མཛད་མྱོང་ཡོད་ཅིང་། དེ་ལྟར་དཀའ་སྤྱད་
ཀྱི་ལམ་བུ་ཡུན་རིང་བརྒྱུད་པའི་མཐར་ཁོང་མོས་དངོས་གནས་ངག་
འཁྲོལ་ཐུབ་པར་གྱུར་ལ། དབྱིན་ཇི། ཧྥ་རན་སི། འཇར་མན། ལ་ཐིན།
གྷི་རི་སེ་སོགས་ཀྱི་སྐད་ཀྱང་རང་དབང་དུ་སྤྱོད་ནུས་པར་བཤད།
དེ་ལྟར་ཤེས་བྱའི་གནས་ལ་སྐོམ་པ་ཆུ་འདོད་ལྟར་འབད་ཅིང་
བརྩོན་པས། ཁོང་མོས་རྩིས་རིག་དང་ས་ཁམས་དངོས་ལུགས་སོགས་
སྦྱོང་ཚན་མང་པོ་ཁོང་དུ་ཆུད་ཅིང་། དཔེ་ཆ་པོ་ཏི་བརྒྱ་ཕྲག་མང་པོ་
ཞིབ་ཀློག་མཛད་པས་ཤེས་ཡོན་གྱི་གནས་ཚད་ཀྱང་སྤྱིར་བཏང་བ་
ལས་རིམ་གྱིས་བརྒལ་ལ། དགུང་ལོ་ཉི་ཤུའི་སྟེང་ཧ་ཧྥོ་སློབ་ཆེན་གྱི་ལ་
ཏི་ཁི་ལིས་ཧྥོའུ་སློབ་གླིང་དུ་རྒྱུགས་འཕྲོད་ནས་སློབ་ཞུགས་མཛད་པས།
འཛམ་གླིང་ལོ་རྒྱུས་ཐོག་དམུས་ལོང་འོན་ལྐུགས་ཀྱི་སློབ་ཆེན་པ་ཐོག་
མ་བྱུང་བའི་ཟིན་ཐོ་བསྐྲུན་གནང་མཛད།
སློབ་ཆེན་དེའི་སྦྱོང་ཚན་མང་པོ་ཞིག་ལ་ལོང་ཡིག་མེད་པས་མི་
གཞན་གྱིས་དེབ་ཀྱི་ནང་དོན་རྣམས་ཁོང་མོའི་ཕྱག་མཐིལ་དུ་ཞིབ་
འབྲི་སྐྱོན་དགོས་པ་བྱུང་ལ། སློབ་ཚན་སྣ་གཅིག་རེ་སྦྱོང་བར་ཡང་སློབ་
གྲོགས་གཞན་པ་ཚོ་ལས་ལྡབ་ཀྱིས་འགོར་གྱིན་ཡོད་པས།སློབ་གྲོགས་
ཚོས་ཕྱི་རོལ་དུ་སྤྲོ་བསང་དང་ཁམས་གཡེང་བྱས་ཏེ་གླུ་ལེན་གར་རྩེད་
ལ་རོལ་སྐབས། ཁོང་མོས་སྔར་བཞིན་སློབ་ཁང་དུ་འཛུལ་ནས་སྦྱོང་
ཚན་དག་ལ་རྩེ་གཅིག་གིས་འབད་ཀྱིན་ཡོད། དེ་ལྟར་དུ་སྦྱངས་པའི་
འབྲས་བུ་ནི་གཞན་གང་ལས་ཀྱང་དམན་པ་མ་ཡིན་ཞིང་། སློབ་ཞོར་
ལ་རང་རྣམ 《ངེད་ཀྱི་འཚོ་བ》 ཞེས་པ་མཛད་ཅིང་སྤེལ་པས་འཛམ་
གླིང་ཧྲིལ་བོ་གྲགས་པས་ཁྱབ་པར་གྱུར།
ཨ་རིའི་རྩོམ་པ་པོ་གྲགས་ཅན་འབུམ་རམས་པ་ཧེལ་གྱིས།
1902ལོའི་རྩོམ་རིག་སྟེང་གི་ཆེས་གལ་ཆེ་བའི་ལེགས་སྐྱེས་ཆེན་པོ་
གཉིས་ནི་རྗིབ་ལེན་གྱི 《རྗེམ》དང་ཧེ་ལུན་གྱི《ངེད་ཀྱི་འཚོ་བ》
གཉིས་རེད་ཅེས་གདེང་འཇོག་མཛད་ལ། 《ངེད་ཀྱི་འཚོ་བ》 ནི་འཛམ་
གླིང་གི་དཔེ་དེབ་ཆེས་བྲིན་ཤོས་ཀྱི་གྲས་ཡིན་པ་མ་ཟད། རྒྱལ་ཁབ་
མང་པོའི་སློབ་གསོ་སྡེ་ཁག་གིས་ངེས་པར་ཀློག་དགོས་པའི་དཔེ་ཐོར་
བཀོད་ཡོད་ལ། ད་ལྟའི་བར་ཕྱི་རབས་གཞོན་སྐྱེས་མང་པོར་མི་ཚེའི་
འདུན་མ་ལ་ལམ་སྟོན་དང་སྐུལ་ལྕག་བསྐྲུན་མྱོང་བ་རེད།
མདོར་ན་ཁོང་མོས་རང་གི་གནས་བབ་སྡུག་པོ་དེར་སྤོབས་པ་
ཆེན་པོས་གདོང་གཏད་ནས་དཀའ་སྤྱད་སྙིང་རུས་ཀྱི་རྒྱུན་གྱིས་གྲུབ་
པའི་མི་ཚེ་ཞིག་བསྐྱལ་པས། ཁོང་ནི་འཛམ་གླིང་མི་མང་གི་སེམས
སྟེང་དུ་འོད་ཀྱིས་གསལ་བའི་ཚེ་འབར་རྐང་གཅིག་ཏུ་གྲུབ་ཡོད་ལ།
ཧའེ་ལེན་ཁེལ་ལིར་ནི་མིའི་རིགས་ཀྱི་ནམ་ཡང་ནུབ་པ་མེད་པའི་ང་
རྒྱལ་ཡིན་ནོ་ཞེས་བརྗོད་པའང་ཅི་འདྲའི་བདེན་ཨང་།
དཔལ་ལྡན་ཟླ་བས། ཡོན་ཏན་མ་ལུས་བརྩོན་འགྲུས་རྗེས་འགྲོ་
ཞིང་།། ཞེས་གསུངས་པ་ནི་ཤིན་ཏུ་མད་དེ། དམུས་ལོང་འོན་ལྐུགས་
ཤིག་གིས་བརྩོན་པའི་རྒྱུན་རིང་ཡུན་དུ་བསྟེན་པའི་མཐར། འཛམ་
གླིང་གི་སྐྱེས་ཆེན་གསེར་རི་དང་འདྲ་བ་ཚོའི་བརྗིད་ཆགས་མཐོ་བའི་
ཁྲི་འཕང་ལ་མཚུངས་པར་དབང་སྤྱད་པ་མ་ཡིན་ནམ།
འདི་ལྟར་རླབས་ཆེ་བའི་ལྕམ་སྐུ་ཞབས་ཧེ་ལུན་མཆོག་གི་སྐུ་ཚེའི་
བྱུང་བར་རགས་ཙམ་མཇལ་ན། ང་ཚོ་སྐྲག་དགོས་ས་དངོས་ནི་རང
ལ་ཕྱི་ཡི་ཆ་རྐྱེན་གང་ཞིག་འཛོམས་མིན་དེ་གཏན་ནས་མ་ཡིན་པར།
ནང་གི་སྤོབས་སེམས་ལ་དཔའ་བའི་ངར་ཁ་ཅི་ཙམ་མངའ་མིན་དེ་ཁོ་
ན་ཡིན་པའི་ངེས་ཤེས་སྐྱེ་འོང་ངོ་།།
4.འདུན་མའི་སྟོབས་ཤུགས།
ཝེལ་མཱ་རོ་བྷོལ་ཧྥི།( Wilna_Rudolph 1940 - 1994) ཨ་རིའི་
མིང་དུ་གྲགས་པའི་བུད་མེད་ཐུང་རྒྱུག་མཁན།ཨོ་རྩལ་འགྲན་ཚོགས་ཀྱི་གསེར་ཀྱི་
རྟགས་མ་ཐོབ་མཁན།
ཝེལ་མཱ་རོ་རྦོལ་ཧྥི་ནི་ཨ་རིའི་མི་ནག་བུད་མེད་ལུས་རྩལ་བ་
གྲགས་ཅན་ཞིག་སྟེ། ཁོང་མོས་ལུས་རྩལ་གྱི་ལོ་རྒྱུས་སྟེང་ངོ་མཚར་
བའི་ཟིན་ཐོ་མི་ཉུང་བ་ཞིག་བསྐྲུན་མྱོང་བས་ན་མཚན་སྙན་གྱི་གྲགས་
པ་རིང་མོ་གླིང་བཞིའི་ཁྱོན་ན་འཕུར་གྱིན་ཡོད། ཁོང་མོ་ནི་ཨོ་རྩལ
འགྲན་ཚོགས་ཀྱི་ལོ་རྒྱུས་སྟེང་ཐུང་རྒྱུགས་ཀྱི་བུད་མེད་ལུས་རྩལ་བ་
ཆེས་རླབས་ཆེན་དེ་ཡིན་པར་བཤད་ལ། མི་རྣམས་ཀྱིས་དུས་རྒྱུན་དུ་
ཁོང་མོར་ཨ་རིའི་གཙོད་ནག་ཅེས་པའི་ཆེ་བསྟོད་ཀྱི་མཚན་སྙན་མོ་
ཞིག་གིས་འབོད་ཀྱིན་ཡོད།
ཁོང་མོ་ནི་ཨ་རིར་མི་ནག་གི་ཁྱིམ་ཚང་ཤིན་ཏུ་དབུལ་བ་ཞིག་ཏུ་
སྐྱེས་ཤིང་། ཁྱིམ་གྱི་ཆ་རྐྱེན་ཞན་པའི་ཁར་ཁྱིམ་དེར་བྱིས་པའང་ཉེར་
གཉིས་ཙམ་ཡོད་པས། བྱིས་པའི་དུས་ཀྱི་ཁོང་མོས་ལྟོགས་སྐོམ་གྲང་
འཁྱག་གི་གདུག་པ་མང་དུ་བཟེད་དགོས་བྱུང་ཡོད། དེ་བས་ཀྱང་ཁོང
མོར་བྱིས་པའི་སྦྲིད་ནད་ཕོགས་པ་དེས་ནི་ཁོང་མོའི་བྱིས་དུས་ཀྱི་འཚོ་
བ་ལ་སྡུག་བསྔལ་གྱི་ཁ་སྣོན་དཔེ་མེད་པ་ཞིག་བྱས་ཡོད།
ཁོང་མོར་ཆུང་དུས་བྱིས་པའི་སྦྲིད་ནད་ཕོགས་པས་བྱིས་པ་
གཞན་དག་ལྟར་ས་ལྡིང་གནམ་ལྡིང་ངང་རྒྱུགས་ཐུབ་པ་ཕར་ཟད།
འཁར་རྟེན་མ་བཟུང་ན་ཡར་འགྲེང་ཙམ་ཡང་ཐུབ་ཀྱིན་མེད་པས་ཁོང་
མོ་ནམ་རྒྱུན་འཁར་རྟེན་གཉིས་ལ་བརྟེན་ནས་འཁྱར་འཁྱོར་ངང་ཅུང་
ཟད་རེའི་སར་འགྲོ་བཞིན་ཡོད། རིམ་གྱིས་བྱིས་པ་གཞན་དག་ས་ལྡིང་
གནམ་ལྡིང་བྱེད་པའི་ངང་ཚུལ་དང་རང་ཉིད་འཁར་བར་བརྟེན་ནས་
འཁྱར་འཁྱོར་དུ་འགྲོ་བའི་གནས་བབ་གཉིས་བསྡུར་བས། ཁོང་མོའི་
སེམས་སུ་རང་ཉིད་ནི་ཅི་འདྲའི་ནུས་མེད་ཉམ་ཆུང་དང་ཐ་ཞན་ངན་
ནག་ཅིག་རེད་ཨང་སྙམ་དུ་རང་དམན་གྱི་འདུ་ཤེས་ཆེན་པོ་ཞིག་སྐྱེས་
པས། སྐབས་ཤིག་ནས་ནམ་རྒྱུན་ཡིད་མུག་པའི་ངང་མགོ་བོ་སྨད་དེ
ཁྱིམ་དུ་འཛུལ་ནས་སྡོད་རྒྱུ་ལས་སྒོར་བུད་ནས་མི་གཞན་དང་འགྲོག་
འདྲེས་ཀྱང་བྱེད་མི་ཕོད་པ་ཞིག་ཏུ་གྱུར།
འོན་ཀྱང་ཁོང་ཚང་གི་ཁྱིམ་མཚེས་སུ་རྒད་པོ་ལག་པ་ཡ་གཅིག་
ལས་མེད་པ་ཞིག་འདུག་པས་ཁོང་མོས་དེ་དང་མཉམ་དུ་སྡོད་རྒྱུར་
མོས་པ་ཆེན་པོ་བྱེད་ཀྱིན་ཡོད། རྒད་པོ་དེའི་ལག་པ་ཡ་གཅིག་པོ་དེ་
དམག་འཁྲུག་ནང་ཤོར་བ་ཞིག་ཡིན་ལ། ཁོ་ནམ་རྒྱུན་སྤྲོ་སྣང་དང་
བཅས་པ་ཞིག་ཡིན་པ་མ་ཟད་གཏམ་རྒྱུད་སྣ་ཚོགས་འཆད་མཁས་པ་
ཞིག་ཀྱང་ཡིན་པས། རྒད་པོ་དེས་ནམ་རྒྱུན་ཁོང་མོར་ངོ་མཚར་བའི་
གཏམ་རྒྱུད་མང་པོ་བཤད་ཀྱིན་ཡོད་ལ་ཁོང་མོའང་རྒད་པོས་བཤད་
པའི་གཏམ་རྒྱུད་ལ་ཉན་རྒྱུར་ཤིན་ཏུ་དགའ། ད་དུང་ཁོང་མོའི་སེམས་
སུ་རྒད་པོ་འདིར་ཡང་ལག་པ་ཡ་གཅིག་ལས་མེད་པས་ངེད་གཉིས་ཀྱི་
གནས་བབ་ཤིན་ཏུ་མཉམ་པོ་འདུག་ཨང་སྙམ་གྱིན་ཡོད་པས། རྒད་པོ་
དེ་དང་འབྲེལ་བ་བྱེད་རྒྱུར་མོས་པ་ལྷག་པར་ཆེ་བ་ཞིག་བྱུང་།
ཉིན་ཞིག་རྒད་པོ་དེས་ཁོང་མོ་རྐུབ་སྟེགས་འཁོར་ལོའི་སྟེང་དེད་
ནས་ཉེ་འཁོར་གྱི་བྱིས་གཉོར་ཁང་ཞིག་ལ་ཕྱིན་པ་ན། དེར་བྱིས་པ་དག་
གིས་དགའ་སྤྲོའི་ངང་སྙན་ཞིང་འཇེབས་པའི་གླུ་གཞས་གཏོང་གིན
ཡོད་པས། རྒད་པོ་དེས་ཁོང་མོར། ངེད་གཉིས་ཀྱིས་སྙིང་ཉེ་བའི་བྱིས་པ་
འདི་དག་ལ་དགའ་བསུའི་ཐལ་མོ་གདབ་ན་འགྲིག་ཨང་ཟེར། སྐབས་
དེར་ཁོང་མོ་ཤིན་ཏུ་ཡ་མཚར་བའི་ངང་། ངས་ནི་ལག་པ་ལེགས་པོ་
ཞིག་འགུལ་ཡང་ཐུབ་ཀྱིན་མི་འདུག་ལ་ཁྱེད་ལ་ནི་ལག་པ་ཡ་གཅིག་
ལས་མེད་པས་ངེད་གཉིས་ཀྱིས་གང་ནས་ཐལ་མོ་ཞིག་གདབ་ནུས་པ་
ཡིན་ཞེས་བཤད། སྐབས་དེར་རྒད་པོ་དེ་ཅུང་ཙམ་འཛུམ་ཞོར་དུ་རང་
གི་སྟོད་གོས་མར་ཕུད་ནས་ལག་པ་ཡ་གཅིག་པོ་དེས་རང་གི་བྲང་ཁར་
ལན་འགའ་གདབ་པ་ན། ཐལ་མོ་གདབ་པ་དང་གཅིག་མཚུངས་ཀྱི་སྒྲ་
ཞིག་མཆེད་བྱུང༌།
རྒད་པོ་དེས་ཤིན་ཏུ་ནན་ཏན་གྱི་ངང་ནས། རང་གིས་འབད་
བརྩོན་བགྱིས་ན་ལག་པ་ཡ་གཅིག་གིས་ཀྱང་ཐལ་མོ་གདབ་ནུས་པ་
ཡིན་པས། ཁྱོད་ཀྱིས་ཀྱང་འབད་བརྩོན་བྱོས་དང་ནམ་ཞིག་ལུས་རྩལ་
བ་དག་དང་འདྲ་བར་རྒྱུགས་རྩེད་བྱ་ཐུབ་ངེས་ཞེས་བཤད།
རྒད་པོའི་སྐད་ཆ་དེས་ནི་ཁོང་མོའི་མི་ཚེའི་བྱུང་བ་གཞན་ཞིག་ཏུ་
བསྒྱུར་བ་སྟེ། དེ་ནས་བཟུང་ཁོང་མོའི་སེམས་ཕུགས་སུ་མངོན་འགྱུར་
བྱེད་དཀའ་བའི་འདུན་མ་ཞིག་འཁྲུངས་བྱུང་ལ། འདུན་མ་དེ་ནི། ནམ་
ཞིག་ན་རང་ཉིད་ཀྱིས་ཀྱང་བདེ་ཐང་གི་ལུས་རྩལ་བ་རྣམས་དང་འདྲ་
བར་རྩལ་འགྲན་ར་བ་ནས་རྒྱུགས་རྩེད་བྱ་རྒྱུ་དེ་རེད།
ཕུགས་ཀྱི་འདུན་མ་དེ་སེམས་ལ་ཉར་ནས་ཁོང་མོས་རང་གི་ཨ་
ཕར། རང་གིས་འབད་བརྩོན་བགྱིས་ན་ལག་པ་ཡ་གཅིག་གིས་ཀྱང་
ཐལ་མོ་གདབ་ནུས་པ་ཡིན། ཞེས་པའི་རྒད་པོའི་སྐད་ཆ་དེ་ཡིག་འབྲུ་
ཆེ་ལེགས་ཀྱིས་འབྲིར་བཅུགས་ནས་རང་སྔས་ཀྱི་གྱང་ངོས་སུ་སྦྱར་ཏེ།
སེམས་ཕུགས་སུ་ཉར་བའི་འདུན་མ་དེའི་ཕྱིར་དུ་དཀའ་སྤྱད་ཀྱི་འབད་
བརྩོན་བགྱི་བའི་ཆོད་སེམས་དམ་པོ་བཅིངས་སོ།།
དེ་ནས་བཟུང་། ཁོང་མོས་འཁར་རྟེན་ཟུང་དེ་ས་ལ་བསྐྱུར་ནས་
རང་ཉིད་ཁེར་ཚུགས་ངང་འགྲེང་བར་བརྩོན་པ་བསྐྱེད་པ་སྟེ། ཡར་
ལངས་ཙམ་གྱིས་སར་འགྱེལ་འགྲོ་བ་དང་དེ་ནས་སླར་ཡང་ལངས་ན་
ཡང་བསྐྱར་འགྱེལ་འགྲོ་བ་སོགས། རེས་ལངས་རེས་འགྱེལ་གྱི་དཀའ་
སྡུག་གི་རིམ་པ་མང་དུ་བརྒྱུད་པའི་མཐར། སྐབས་ཤིག་དངོས་གནས་
འཁར་རྟེན་མེད་པར་བརྟན་ཚུགས་ཀྱིས་འགྲེང་ཐུབ་པ་བྱུང་ཞིང་། དེ་
ནས་རིམ་བཞིན་གོམ་པ་སྤོ་བ་དང་གོམ་འགྲོས་ཇེ་མྱུར་དུ་གཏོང་བ་
སོགས་ལ་སྦྱོང་བརྡར་ཡུན་རིང་བགྱིས་པས་དེ་ལྟའི་དཀའ་སྤྱད་ཀྱི་སྦྱོང་
བ་ལ་འབྲས་བུའང་ལེགས་པར་ཐོབ་ཅིང་། ཁོང་མོས་རང་ནི་རང་གི་
འདུན་མ་དང་བར་ཐག་ཇེ་ཉེ་ནས་ཇེ་ཉེ་ཡིན་པ་ཚོར་བས་འབད་པའི
རྒྱུན་བཟང་ཆད་མེད་དུ་བསྐྱངས།
དེ་ལྟར་མི་ལོ་བཅུ་ལྷག་གི་དུས་ཡུན་རིམ་གྱིས་འདས་པ་ན།
1960 ལོའི་རོ་མར་འཚོགས་པའི་ཨོ་རྩལ་འགྲན་ཚོགས་སྟེང་། ཁོང་
ཨེ་མོས་བསྟུད་མར་གསེར་གྱི་རྟགས་མ་གསུམ་བླངས་པ་མ་ཟད།
རྩལ་གྱི་ལོ་རྒྱུས་སྟེང་ཆེས་མགྱོགས་པའི་བུད་མེད་ཀྱི་ཟིན་ཐོ་གསར་བ་
བསྐྲུན་པས། དེར་འདུས་ཀྱི་ལྟད་མོ་བ་དག་གིས་ནི་ཁོང་མོའི་མཚན་
ནས་བོས་ཏེ་དགའ་འབོད་ཀྱི་སྒྲ་དབྱངས་འབྲུག་སྟོང་ལྡིར་བ་ལྟར་
བསྒྲགས།
ཁོང་མོས་ནམ་རྒྱུན། དུས་སྐབས་ག་འདྲ་ཞིག་ཏུའང་རང་ལལ་
འདུན་མ་ཞིག་ཡོད་རྒྱུ་ནི་གང་ལས་ཀྱང་གལ་ཆེ་སྟེ། འདུན་མའི་སྟོབས་
ཤུགས་ནི་བློ་ངོར་ཤོང་དཀའ་བ་ཞིག་ཡིན། འདུན་མས་ནི་ལག་པ་ཡ་
གཅིག་ལས་མེད་ནའང་ཐལ་མོ་གདབ་ནུས་པ་ཞིག་ཏུ་གཏོང་ལ། རང་
ཚུགས་ངང་ཡར་འགྲེང་མི་ནུས་པ་ཞིག་ཡིན་ཀྱང་རྒྱུགས་པའི་རྩལ་
དང་ལྡན་པ་ཞིག་ཏུ་གཏོང་ནུས་པ་ཡིན་ནོ།། ཞེས་ཀྱང་བཤད་པར་ཐོས་
པས། ཁོང་མོའི་སྐད་ཆ་དེ་ནི་རང་གི་མྱོང་བས་བརྒྱུད་པའི་གདམས་
ངག་བྱིན་རླབས་ཀྱི་དྲོད་ཁོལ་དང་བཅས་པ་ཞིག་ཏུ་སེམས་སོ།།
5.གསེར་གྱི་མི་བོ་ཆེ།
ཧོའོ་ཁེན། (Stephen William Hawking 1942-2018)དབྱིན་
ཇིའི་དངོས་ལུགས་རིག་པ་མཁན་དང་ལྟོས་གྲུབ་རིག་པ་མཁན། ཅན་ཆོ་སློབ་
ཆེན་གྱི་སློབ་དཔོན་ཆེན་མོ། བརྩམས་ཆོས་གཙོ་བོ་ལ་《དུས་ཀྱི་བྱུང་བ་རགས་
བསྡུས།》《ཇུས་འགོད་ཆེན་མོ།》《དོང་ནག》སོགས་འདུག
སི་ཋེ་ཧྥེན་ཧོའོ་ཁེན་ཞེས་ཐོས་པ་ན་འཛམ་གླིང་འདིའི་སྐྱེ་བོ་མང་
པོ་ཞིག་གིས་དགའ་དད་གུས་འདུད་ཀྱི་བགྱི་བ་ལྷུར་ལེན་པ་རེད། དེ་
ནི་ཁོང་ཉིད་འཛམ་གླིང་ན་གྲགས་པ་རབ་ཏུ་རྒྱས་པའི་དབྱིན་ཇིའི་
ཅན་ཆོ་གཙུག་ལག་སློབ་གྲྭ་ཆེན་མོའི་སློབ་དཔོན་ཞིག་ཡིན་པས་མ
ཡིན་ལ། ཁོང་ཉིད་འཛམ་གླིང་གྲགས་པས་གཅོད་པའི་རླབས་པོ་ཆེའི་
ཚན་རིག་པ་ཞིག་ཡིན་པ་ཙམ་གྱིས་ཀྱང་ཡིན་མི་སྲིད། དེ་ནི་ཁོང་ཉིད་
ཀྱི་ངོ་མཚར་བརྗིད་བག་ཆེ་བའི་རླབས་ཆེན་གྱི་མི་ཚེའི་བྱུང་བ་གང་
དེས་ཡིན་ངེས།
ཚན་རིག་མཁས་དབང་མང་པོའི་ཁྲོད་ན་སྒྱུ་སྐར་དབུས་ཀྱི་ཟླ་བ་
ལྟར་མངོན་པར་ཁྱད་པར་དུ་འཕགས་པ་ཁོང་ནི་སྐུ་ལུས་ཞ་འཁུམས་
སུ་གྱུར་ཅིང་གཏམ་གྱི་ངག་སྒོ་འགག་པ་ཞིག་སྟེ། ཁོང་གིས་ཏག་ཏག་
མི་ལོ་ལྔ་བཅུར་ཉེ་བའི་མི་ཚེའི་ལོ་ཟླ་རིང་མོ་དེ་ཁྲིའུ་འཁོར་གྱི་སྟེང་ན་
བསྐྱལ་བ་རེད། ལུས་ཀྱི་འགུལ་སྐྱོད་དང་གཏམ་གྱི་ངག་སྒོ་འགག་པའི་
ལོ་ཟླ་དེ་དག་མང་པོའི་དཀའ་སྡུག་གི་ཁུར་ཆེན་པོ་དག་ཁོང་གིས་ཅི་
ལྟར་དུ་བཏེགས་ནས་ཡོང་ངམ།
ཧོའོ་ཁེན་ཁོང་ནི1942ལོའི་ཟླ་དང་པོར་དབྱིན་ཇིའི་ཉུའུ་ཅིན་
གྲོང་ཁྱེར་དུ་སྐུ་འཁྲུངས། ཁོང་ཉིད་ཆུང་ངུའི་དུས་ནས་བློ་རིག་རྣམ་
པར་བཀྲ་ཞིང་རྩལ་ནུས་ཀྱི་ཁྱད་པར་དང་བཅས་པ་ཞིག་ཡིན་པས།
ཁོང་གིས་གནམ་གྲུ་དང་གྲུ་གཟིངས་སོགས་ཀྱི་དཔེ་དབྱིབས་སྣ་
ཚོགས་ཤིན་ཏུ་གསོན་ཉམས་དང་བཅས་པར་ལས་ཀྱིན་ཡོད་ལ། བྱིས་
པའི་རྩེད་ཆས་སྣ་ཚོགས་ཀྱི་ལྷུ་གཏོར་ནས་དེ་དག་སླར་ཡང་བསྐྱར་དུ་
སྒྲིག་པའི་ཚུལ་ལའང་མངའ་བརྙེས་པ་ལྟར་དུ་ཡོད།
འོན་ཀྱང་། ཁོང་གི་བློ་གྲོས་ཀྱི་ཤེས་རབ་གཙང་མ་དེ་ཅི་ལྟར་དུ་
ལྡེམ་མྱུར་ཡངས་པའི་འགྲོས་དང་ལྡན་ནའང་། ཁོང་གི་སྐུ་ལུས་འགུལ་
སྐྱོད་ཀྱི་གནས་ཚུལ་ནི་སྐབས་དེ་ཤེད་ནས་མཉེན་ལྕུགས་དང་ལྡན་པ་
ཞིག་མ་ཡིན་པས། ཁོང་གི་ཡབ་ཡུམ་གཉིས་ལ་སྙིང་ཉེ་བའི་གཅེས་
ཕྲུག་གང་གི་མ་འོངས་པའི་མདུན་ལམ་ཅི་ལྟར་འགྱུར་བའི་ཚུལ་
སོགས་ལ་སེམས་འཚབ་རྒྱུན་མར་ཡོང་གི་ཡོད།
སློབ་ཆུང་སོགས་རིམ་པར་འགྲིམས་པའི་རིང་ཁོང་གི་རྣམ་དཔྱོད་
ཀྱི་དཔལ་དང་བཅས་པའི་ཤེས་རབ་ཡངས་པོ་གང་ནི་དངོས་པོའི་
གནས་ལུགས་ཀྱི་འཚོལ་དཔྱོད་ལ་ལྷག་པར་དུང་པར་གྱུར་པས། ཁོང་
གིས་སྐབས་ཀུན་དུ་ཚན་རིག་གི་དཔེ་ཆ་སྣ་ཚོགས་ལ་དཔེ་གཟིགས
གནང་ཞིང་། དཔེ་དེབ་དེ་དག་ལ་གཟིགས་ཐེངས་རེ་རེར་འཇིག་རྟེན་
འདིའི་ངོ་མཚར་ལྐོག་གྱུར་གྱི་གསང་བ་གང་ཞིག་རྟོགས་འདོད་ཀྱི་
འདུན་མས་ཁོང་ཉིད་མཚམས་མི་ཆད་པར་མདུན་ནས་མདུན་དུ་སྐུལ་
གྱིན་ཡོད། དེ་ལྟར་ཁོང་ཉིད་རིམ་གྱིས་ཚན་རིག་སློབ་གཉེར་གྱི་ལམ་
བུར་ནན་གྱིས་ཞུགས་པར་གྱུར།
1959ལོ་སྟེ་ཁོང་ཉིད་དགུང་ལོ་བཅུ་བདུན་སྟེང་འཛམ་གླིང་ན་
གྲགས་པ་འབར་བའི་ཉུའུ་ཅིན་གཙུག་ལག་སློབ་གྲྭ་ཆེན་མོར་ཞུགས་
ནས་དངོས་ལུགས་རིག་པར་སྦྱོང་བ་ནན་ཏན་གྱིས་མཛད་ལ། དེ་ནས་
སླར་ཡང་ཅན་ཆོ་གཙུག་ལག་སློབ་གྲྭ་ཆེན་མོར་ཞུགས་ནས་འབུམ་
རམས་པའི་བསླབ་གནས་དོན་དུ་གཉེར། སྐབས་དེ་དག་ཏུ་ཁོང་གི་སྐུ་
ལུས་འགུལ་སྐྱོད་ཀྱི་གནས་བབ་སྔར་ལས་ལྷག་པར་ཇེ་སྡུག་ནས་ཇེ་
སྡུག་ཏུ་བྱིན་པས། གློ་བུར་དུ་སར་འགྱེལ་བ་དང་སྐས་སྟེང་ནས་མར་
འགྲིལ་བ་སོགས་ཀྱི་གནས་ཚུལ་ཡང་ལན་དུ་མར་བྱུང་ནའང་། ཁོང་
གིས་སྙིང་སྟོབས་ཆེན་པོས་རང་ཉིད་ཀྱི་ཚན་རིག་སློབ་སྦྱོང་གི་ལམ་བུ་
འབད་པས་བསྙེགས།
1963 ལོ་སྟེ་ཁོང་ཉིད་དགུང་ལོ་ཉེར་གཅིག་པའི་སྐབས་ན་ཁོང་
ལ་མཁྲེགས་འགྱུར་ནད་བྱུང་བ་ངོས་ཟིན་ཞིང་། སྨན་པས་ཁོང་ཉིད་ཅི་
ཙམ་རིང་ནའང་ལོ་གཉིས་ལྷག་ལས་གསོན་ཐབས་མི་འདུག་ཟེར།འོན་
ཀྱང་ཁོང་གིས་སྤོབས་པ་ཆེན་པོས་ང་ཅིས་ཀྱང་གསོན་དགོས་ཏེ། ང་ལ་
ད་དུང་ཡང་ཚན་རིག་ཞིབ་འཇུག་གི་བྱ་གཞག་མང་པོ་ཞིག་བསྒྲུབ་རྒྱུ
ཡོད་པ་མ་ཟད། འཇིག་རྟེན་འདིའི་ལྐོག་གྱུར་གྱི་གསང་བ་མང་པོ་ཞིག་
གིས་ང་ལ་བསྒུགས་ནས་ཡོད་དོ་ཟེར།
དེ་ལྟར་གཤིན་རྗེའི་ལས་མཁན་སྒོ་དྲུང་དུ་ཐོན་ནའང་འཇིགས་
ཞུམ་མི་མངའ་བའི་ཁོང་གིས་རང་གི་སྐུ་ལུས་ཞ་འཁུམས་སུ་
འགྱུར་གྱིན་པའི་གནས་བབ་ལ་ཉམས་ང་ཅི་ཡང་མེད་པར་ཚན་
རིག་ཞིབ་འཇུག་གི་ལས་ལ་ཧུར་ཐག་གིས་བརྩོན་པ་བསྐྱེད་ཅིང་།
མཐར1965ལོ་སྟེ་ཁོང་ཉིད་དགུང་ལོ་ཉེར་གསུམ་སྟེང་ཅན་ཆོ་སློབ་
ཆེན་གྱི་འབུམ་རམས་པའི་བསླབ་གནས་གཟི་བརྗིད་དང་བཅས་ཏེ་
མཐར་ཕྱིན།
1970ལོར་ཁོང་གི་ནད་ཀྱི་གནས་བབ་སླར་ཡང་ཇེ་སྡུག་ཏུ་ཕྱིན་
པས། ཁོང་གི་སྐུ་ལུས་འགུལ་སྐྱོད་ཀྱི་ནུས་པ་ཡོངས་སུ་ཤོར་བར་གྱུར་
ཅིང་། སྐབས་དེ་ནས་བཟུང་སྟེ་ཁོང་ཉིད་གཏན་དུ་ཁྲིའུ་འཁོར་གྱི་སྟེང་
དུ་བཞུགས་དགོས་པར་གྱུར་ལ། གང་གསུང་བའི་སྐད་ཆ་དག་ཀྱང་
གདངས་དམའ་ཞིང་ཤིན་ཏུ་སྒྲ་མི་གསལ་བ་ཞིག་ཏུ་གྱུར། འོན་ཀྱང་།
ཁོང་ནི་ཉི་མ་རེ་རེ་བཞིན་རང་གི་གཞུང་ལས་ཁང་དུ་ཕེབས་ནས་ཚན་
རིག་ཞིབ་འཇུག་གི་ལས་དོན་རྒྱུན་ཆགས་སུ་གཉེར།
1985ལོར་ནད་ཀྱི་དབང་གིས་ཁོང་ལ་གློ་ཡུ་གཤགས་བཅོས་བྱ་
དགོས་པ་བྱུང་བས། སྐབས་དེ་ནས་བཟུང་ཁོང་གི་སྐད་ཆ་བཤད་པའི་
ནུས་པ་ཡོངས་སུ་ཉམས་པར་གྱུར། དེ་ལྟར་ཁོང་ནི་ལུས་ཀྱིས་འགུལ་
སྐྱོད་མི་ནུས་ཤིང་ངག་གིས་གཏམ་མི་ཁྲོལ་བའི་ཤིན་ཏུ་ཡ་ང་བའི་
གནས་བབ་ཅིག་ཏུ་ལྷུང་ཟིན་ནའང་། ཁོང་གི་སྤོབས་སེམས་རྣམ་པར་
འཕྱུར་བའི་སྙིང་སྟོབས་གང་ནི་དེ་ལྟར་དུ་གཞོམ་ནུས་པ་ཞིག་མ་ཡིན་
པས། ཁོང་ཉིད་སྔར་ལྟར་ཉིན་མ་རེ་རེ་བཞིན་ལས་ཞུགས་མཛད་ནས་
ཚན་རིག་ཞིབ་འཇུག་གི་ལས་ལ་དོན་གཉེར་མཛད་ཅིང་། ཞིབ་འཇུག་
གི་ཁ་ཕྱོགས་ཀྱང་གཏིང་ཇེ་ཟབ་དང་རྒྱ་ཇེ་ཡངས་སུ་གཏོང་གིན་ཡོད་ལ།
ཁོང་གི་ཚན་རིག་གི་གྲུབ་དོན་རེ་རེས་ཀྱང་འཛམ་གླིང་ཧྲིལ་བོ་བསྒུལ་
དང་སྒུལ་གྱིན་ཡོད།
རྐྱེན་ངན་བར་ཆད་ཀྱིས་མི་ཚུགས་པའི་ཁོང་ནི་རྐྱེན་ངན་བར་
ཆད་ཀྱིས་གཏན་དུ་མི་གཏོང་བ་འདྲ་སྟེ། 1991ལོའི་ཟླ་གསུམ་པའི་
ཚེས་ལྔའི་མཚན་མོར་ཁོང་ཉིད་ལས་མཚམས་བཞག་ནས་ཡུལ་ལ་
ལོག་སྐབས་སུ། སྟབས་ཉེས་པའི་རླངས་འཁོར་དོན་རྐྱེན་བྱུང་ནས་
ཁོང་གི་དཔུང་བ་བཅགས་ཤིང་རྨས་སྐྱོན་ཕོག་པ་མ་ཟད། རྨ་ཁར་ཁབ་
ཚུགས་བཅུ་གསུམ་ལེན་དགོས་པ་བྱུང་།འོན་ཀྱང་།ཉིན་གཉིས་འགོར་
བ་ན་ཁོང་ཉིད་སྨན་ཁང་དུ་རང་དགར་ངལ་གསོས་ནས་སྡོད་མ་བཟོད་
པར་ཨུ་ཚུགས་ཆེན་པོས་རང་གི་གཞུང་ལས་ཁང་དུ་ཕེབས་ནས་ཚན་
རིག་ཞིབ་འཇུག་གི་ལས་དོན་གཉེར་བ་རེད།
ཁོང་གི་སྐད་ཆ་བཤད་པའི་ནུས་པ་ཡོངས་སུ་ཤོར་བས་བསམ་
འདུན་ཐམས་ཅད་ཆེད་སྤྱོད་རྩིས་འཁོར་ལ་བརྟེན་ནས་མངོན་དགོས་
པ་ཡིན་ལ། ལུས་ཀྱི་ཆ་ཤས་ཡོངས་སུ་འགུལ་བར་ནུས་པ་ནི་མཛུབ་
མོ་གསུམ་དང་མིག་ཟུང་གཅིག་ཙམ་ལས་མེད་ལ། ཞིབ་འཇུག་གི་རྒྱུ་
ཆ་དག་ཀློག་སྐབས་ཀྱང་མི་གཞན་གྱིས་བཀླག་བྱའི་དཔེ་ཆ་གང་ཉིད་
ཤོག་ལྷེ་རེ་རེ་བཞིན་མདུན་ཅོག་སོགས་ཀྱི་སྟེང་གཅལ་དུ་བཀྲམ་རྗེས
ཁོང་གིས་ཁྲིའུ་འཁོར་བསྐོར་ནས་རིམ་པར་ཀློག་དགོས་པ་རེད།
ཁོང་གི་སྐུ་ལུས་ཀྱི་གནས་བབ་སྡུག་པོ་དེ་འདྲ་ཞིག་ཡིན་ནའང་
ཁོང་གིས་ད་དུང་ཡང་འཚོ་བའི་སྤྲོ་སྣང་ཉམས་སུ་མྱོང་གིན་ཡོད
དེ༑ གསོལ་ཚིགས་ཚོགས་འདུ་སོགས་ཀྱི་སྐབས་ཁོང་གིས་ཚང་མས་
ཞབས་བྲོ་འཁྲབ་འོས་ཚུལ་སོགས་ཀྱི་གྲོས་འགོ་བཏོན་ཡོང་བ་མ་ཟད།
རང་གིས་ཀྱང་ཁྲིའུ་འཁོར་གྱི་ཁ་ལོ་བྱས་ཏེ་ཞབས་བྲོ་འཁྲབ་པའི་ཚུལ་
གྱིས་ཡར་མར་དུ་འགུལ་སྐྱོད་སྣ་ཚོགས་བྱེད་པ་རེད། ཁོང་ཉིད་རྒྱལ་
སྲས་ཁྲར་ཝང་དང་མཇལ་སྐབས་རང་གི་འཚོ་བའི་སྙིང་སྟོབས་ངོམ་
པའི་ཕྱིར་ཁྲིའུ་འཁོར་གྱི་སྟེང་ནས་འཁོར་སྐྱོད་ཡང་ཡང་བྱས་པས་རྒྱལ་
སྲས་ཀྱི་ཞབས་སྣེའང་འཁོར་ལོས་གཅུར་བར་གྲགས།
ཁོང་གིས། དོན་དངོས་ཐོག་ངས་རང་གི་མི་ཚེའི་ལྷག་མ་དག་ཀྱང་
དཀའ་སྡུག་ཕྲེང་བརྒྱུད་ཀྱི་ལོ་ཟླའི་ནང་བསྐྱལ་དགོས་མོད། ང་སྔོན་
ཆད་དང་བསྡུར་ན་ལྡབ་ཀྱིས་ལྷག་པའི་འཚོ་བར་མྱོང་རོལ་བྱ་ཐུབ་
མཁན་ཞིག་ཏུ་གྱུར་ཡོད་པས་ཞུམ་སྣང་ཅི་ཡང་ཡོང་གི་མེད། ལྷག་
པར་ངའི་ལུས་ཀྱི་གནས་བབ་ཇེ་སྡུག་ནས་ཇེ་སྡུག་དུ་འགྲོ་བཞིན་པའི་
དུས་མཚུངས་སུ་ངའི་ཚན་རིག་ཞིབ་འཇུག་གི་གྲུབ་དོན་ཇེ་ལེགས་
ནས་ཇེ་ལེགས་སུ་འགྲོ་བཞིན་པ་མ་ཡིན་ནམ་ཟེར།
ཧོའོ་ཁེན ཁོང་གི་རྣམ་འབྱེད་ཀྱི་རྩལ་དང་བཅས་པའི་ཤེས་རབ
གང་ལ་ཁྱད་འཕགས་ཀྱི་གྲོགས་དན་གཞན་གང་ཡང་མེད་དེ། ཞུམ་
པ་མེད་པའི་དཔའ་སྙིང་ཞིག་གིས་གཙོས། འགུལ་དུ་ཡོད་པའི་མཛུབ་
མོ་གསུམ་དང་མིག་ཟུང་གཅིག་བཅས་ལས་གཞན་གང་ཡང་ཡོད་
པ་མ་རེད། འོན་ཀྱང་ཆ་རྐྱེན་དེ་ཙམ་གྱི་གྲོགས་དན་གྱིས་ནི་ཁོང་ཉིད་
འཛམ་གླིང་ཡངས་པའི་ཁྱོན་ལ་བརྗིད་པར་བྱས་སོང་བ་སྟེ། 《དུས་
ཀྱི་བྱུང་རབས་མདོར་བསྡུས》 དང《ཇུས་འགོད་ཆེན་མོ།》 《དོང་
ནག》 《ཁུན་ཐུམ་འགུལ་ཤུགས་རིག་པའི་འཇིག་རྟེན་རྣམ་བཤད》
སོགས་ཁོང་གི་བརྩམས་ཆོས་རླབས་པོ་ཆེ་དག་ནི་ཚན་རིག་ཁྱབ་
ཁོངས་སུ་ཤུགས་རྐྱེན་ཆེ་ཤོས་ཀྱི་བརྩམས་ཆོས་སུ་གྱུར་ཡོད་པ་རེད།

ལྔ་བ། བདེན་པའི་གནས་ལུགས་སྲོག་ཏུ་གཟུང༌།

1.བདེན་དོན་གྱི་རྒྱུན་འཁྱོངས།
པོ་ལ་ཋོ།(Plato ཕྱི་ལོ་སྔོན་གྱི427 - ཕྱི་ལོ་སྔོན་གྱི347) གནའ་
རབས་གྷི་རེ་སིའི་མཚན་ཉིད་རིག་པ་མཁན། བརྩམས་ཆོས་གཙོ་བོ་ལ 《རྫོགས་ལྡན་
རྒྱལ་ཁབ》སོགས་ཡོད།
མཚན་སྙན་གྱི་གྲགས་པའི་བ་དན་མཐོན་པོ་བསྐལ་བརྒྱར་ནུབ་
པ་མེད་པའི་སློབ་དཔོན་ཆེན་མོ་ཕོ་ལ་ཥོ་ནི། ཕྱི་ལོ་སྔོན་གྱི་427ལོར་
གནའ་བོའི་གྷི་རེ་སིའི་ཡ་ཏེན་གྲོང་དུ་སྐུ་འཁྲུངས་ཤིང་། ཆུང་ངུའི་དུས་
ནས་ཤེས་བྱའི་གནས་ལ་བརྩོན་པ་ཆེན་པོ་རྒྱུན་ཆགས་སུ་བསྟེན་པས།
ཤེས་བྱ་རིག་གནས་ཀྱིས་ཐུགས་རྒྱུད་མངོན་མཐོར་གཏམས་པའི་སློབ་
དཔོན་ཆེན་པོར་གྱུར་ལ། ནུབ་ཕྱོགས་མཚན་ཉིད་རིག་པའི་བསམ་
བློའི་ཡབ་ཆེན་དུའང་འབོད་པ་རེད།
ཁོང་གིས་ཚན་རིག་གི་ཞིབ་འཇུག་བྱེད་ཐབས་ལ་སྔར་མེད་ཀྱི་
ལམ་བུ་གསར་དུ་ཕྱེས་པ་མ་ཟད། ཡ་ཏེན་གྲོང་ཁྱེར་དུ་ཨ་ཁ་ཏི་སྨི་ཞེས་
པའི་སློབ་གླིང་གསར་འཛུགས་གནང་ནས་སློབ་མའི་འཁོར་ཚོགས་རྒྱ་
ཆེར་བསྐྱངས། སློབ་གླིང་དེ་ནི་འཛམ་གླིང་གི་སློབ་ཆེན་དག་གི་ཐོག་
མའི་མགོ་ཁུངས་ལྟ་བུར་བཤད་ལ། སློབ་གླིང་དེ་ལས་མཚན་ཉིད་རིག
པའི་སྐྱེས་མཆོག་ཨ་རི་སི་ཏོ་ཏལ་ལྟ་བུའི་མཁས་དབང་ཡང་མང་དུ་
བྱོན་མྱོང་བ་རེད།
ཁོང་གིས་ཆུང་ངུའི་དུས་ནས་སྨྲ་བའི་ཁྱུ་མཆོག་དམ་པ་སོ་ཁི་ར་
ཐེ་ལགས་ཀྱི་ཞབས་ལ་གཏུགས་པས། སོ་ཁི་ར་ཐེ་མཆོག་གི་རླབས་
ཆེན་གྱི་བསམ་བློ་དང་རྣོ་ངར་གྱི་དཔྱོད་ཤེས་ཀྱིས་ཁོང་ཉིད་མཚན་
ཉིད་རིག་པའི་སློབ་དཔོན་ཆེན་པོར་འགྱུར་བ་ལ་ཤུགས་རྐྱེན་ཆེན་པོ་
ཐེབས་ཡོད་པར་བཤད།
ཁོང་ཉིད་ཆུང་ངུའི་སྐབས་ཀྱི་ཉིན་ཞིག་ལ། སློབ་དཔོན་ཆེན་མོ་
སོ་ཁི་ར་ཐེ་མཆོག་གིས་ཕྱག་ཏུ་ཀུ་ཤུ་ཞིག་བསྣམས་ནས་སློབ་ཁང་དུ་
ཕེབས་བྱུང་། ཅུང་ཙམ་ན་སློབ་དཔོན་གྱིས་ཀུ་ཤུ་དེ་མཐོ་བར་བཏེགས་
ནས་སློབ་མ་རྣམས་ཀྱི་དཀྱིལ་དབུས་སུ་ཕེབས་ཀྱིན། སློབ་གྲོགས་
རྣམ་པ། ཀུ་ཤུ་འདིར་དྲི་མ་བཟང་པོ་ཅི་ཞིག་བྲོ་བཞིན་འདུག་གམ་ཞེས་
པ་ན། ཁོ་ཚོའི་དཀྱིལ་ནས་སློབ་མ་ཞིག་གིས་ལག་པ་ཡར་ལ་བཀྱགས་
ནས། སློབ་དཔོན་ལགས། ཀུ་ཤུ་དེར་ངོ་མ་ཤིང་ཏོག་གི་དྲི་མ་ཞིམ་
མངར་ལྡན་པ་ཞིག་བྲོ་བཞིན་འདུག་ཅེས་བཤད།
སློབ་དཔོན་གྱིས་ད་རུང་ཡར་འགྲོ་མར་ཕེབས་མཛད་ཀྱིན། སློབ་
བུ་ཚོ། ཁྱོད་ཚོས་བློ་སེམས་གཏོད་ལ་སྣོམས་དང་། ཀུ་ཤུ་འདིར་དྲི་མ་
ཅི་ཞིག་བྲོ་བཞིན་འདུག་ཅེས་པ་ན། སློབ་གྲོགས་དེ་ལས་མང་བ་ཞིག་
གིས་ལག་པ་ཡར་ལ་འགྱོག་གིན། ཀུ་ཤུའི་དྲི་མ་བྲོ་བཞིན་འདུག་ཅེས་
ལན་བཏབས།
ད་དུང་ཡང་སློབ་དཔོན་གྱིས་སློབ་མ་རྣམས་ལ་ཞལ་ཕྱོགས་ནས།
སློབ་བུ་རྣམ་པ། ཁྱོད་ཚོས་ཤིང་ཏོག་འདི་ལ་ལེགས་པར་ཐེངས་ཤིག་
སྣོམས་ཤིག་དང་། དྲི་མ་བཟང་པོ་ག་འདྲ་ཞིག་བྲོ་གི་འདུག་ཅེས་པ་ན།
སློབ་མ་གཅིག་མ་གཏོགས་པ་གཞན་ཐམས་ཅད་ཀྱིས་ལག་པ་ཡར་
ལ་བཀྱགས་བྱུང་ནས། སློབ་དཔོན་ལགས། ཤིང་ཏོག་དེར་ནི་ཀུ་ཤུའི་དྲི་
ཞིམ་ཁྱབ་ཀྱིན་འདུག་ལགས་ཞེས་བཤད།
སློབ་ཁང་གི་གྲུ་ཟུར་ཅིག་ན་སློབ་མ་ཆུང་ཆུང་ཕོ་ལ་ཋོས་སྔར་
སོ་བཞིན་ལག་པ་ཡར་ལ་མ་བཀྱགས་པར་བསྡད་ནས་འདུག་པས།
ཁི་ར་ཐེ་ཁོང་ཕོ་ལ་ཥོའི་གམ་དུ་ཕྱིན་ནས། ཀུ་ཤུ་འདིར་དྲི་མ་ཅི་ཞིག་བྲོ་
བཞིན་འདུག་ཅེས་པ་ན།ཕོ་ལ་ཥོ་ཡིས།སློབ་དཔོན་ལགས་ཀུ་ཤུ་འདིར་
དྲི་མ་ཅི་ཡང་བྲོ་རྒྱུ་མི་འདུག དངོས་གནས་དྲི་མ་ཅི་ཡང་མི་འདུག་
ལགས།ཞེས་བཤད།
སྐབས་དེར་སློབ་དཔོན་སོ་ཁི་ར་ཐེ་མཆོག་གིས་བཞད་མོ་དང་
བཅས་ཏེ། ཤིན་ཏུ་ལེགས་སོ་རིགས་ཀྱི་བུ། ཀུ་ཤུ་འདི་ནི་རྫུན་མ་ཞིག་
ཡིན་པས་ཤིང་ཏོག་གི་དྲི་མ་བཟང་པོ་ཟེར་བ་ཞིག་ཅི་ལྟར་བྲོ་སྲིད།
རིགས་ཀྱི་བུ། བདེན་དོན་ཞིག་རྟོགས་པ་ཤིན་ཏུ་དཀའ་ནའང་བདེན་
དོན་དེ་འདི་ལྟར་རྒྱུན་འཁྱོངས་བྱ་རྒྱུ་ནི་དེ་བས་ཀྱང་དཀའ་བ་ཡིན་ནོ་གསུངས།
ཁོང་གིས་སློབ་དཔོན་གྱི་གདམས་ངག་དེ་ཉིད་སྐུ་ཚེ་གང་བོར་
ཉམས་ལེན་གྱི་མཐིལ་དུ་བྱས་པས། བདེན་དོན་སྨྲ་བ་ལ་འཇིགས་
ཞུམ་མི་མངའ་བའི་དཔལ་དང་ལྡན་པར་གྱུར་ནས། མཚན་ཉིད་རིག་
པའི་གཞུང་ལུགས་བརྩམས་ཏེ་རང་ཉིད་ཀྱི་ལྟ་གྲུབ་གཞན་ལ་བསྟུན་
མེད་ངང་རྒྱུ་མཚན་དང་བཅས་ཏེ་རྒྱས་པར་བཀྲལ་པས། ཁོང་ཉིད་
ནུབ་ཕྱོགས་མཚན་ཉིད་རིག་པའི་ལོ་རྒྱུས་སྟེང་ཆེས་ཆེར་མངོན་པར་
འཕགས་པའི་སློབ་དཔོན་ཆེན་པོ་ཞིག་ཏུ་གྱུར་པ་རེད།
ཁོང་གིས་གནམ་དཔྱད་རིག་པའི་ངོས་ནས་ཀྱང་། ཟླ་བས་ཉི་མའི་
ལྡོག་འོད་ལ་བརྟེན་ནས་འོད་སྤྲོ་བ་ཡིན་ནོ་ཞེས་པའི་ལྟ་ཚུལ་ཐོག་མར་
བཏོན་ཅིང་། དེ་ལ་མི་རྣམས་ཀྱིས་དགག་པ་རྒྱ་ཆེར་བསྐྱོན་ནའང་ཁོང་
གིས་སྔར་བཞིན་རང་གི་ལྟ་བ་ཡིད་ཆེས་བརྟན་པོ་དང་བཅས་ཏེ་རྒྱུན་
འཁྱོངས་བྱས། མཐར་ཁོང་ཉིད་གཞན་དུ་གཤེགས་ནས་མི་ལོ་ཉིས་སྟོང་
ལ་ཉེ་བའི་རྗེས་སུ། མི་རྣམས་ཀྱིས་ཐུན་མོང་དུ་ཁོང་ཉིད་ཀྱི་ལྟ་བ་གང་དེ་
འཁྲུལ་བྲལ་ཡང་དག་གི་བདེན་དོན་དུ་ངོས་འཛིན་བྱ་དགོས་བྱུང་ངོ་།
སློབ་དཔོན་ཆེན་པོ་སོ་ཁི་ར་ཐེ་དང་ཕོ་ལ་ཋོ་ཡབ་སྲས་གཉིས་ཀྱིས་
རང་ཅག་ལ་ནན་གྱིས་གདམས་པ་ནི། རང་ཉིད་ཀྱིས་བདེན་དོན་གང་
ཞིག་མཐོང་བ་དེ་དུས་དང་སྐབས་གང་དུའང་གཞན་གྱི་དབང་གྲགས་
ལ་བསྟུན་མེད་ཀྱིས་རྒྱུན་འཁྱོངས་བྱ་དགོས་ཞེས་པ་དེ་ཡིན་ལ། ཁོང་
ཅག་ཡབ་སྲས་རྣམས་སྐྱེས་བུ་ཆེན་པོའི་ཁྲི་འཕང་ལ་འཛེགས་པའི་
སྙིང་པོའི་མན་ངག་ཀྱང་འདི་ཉིད་ཁོ་ན་མ་ཡིན་ནམ།
སློབ་དཔོན་ཡབ་སྲས་དག་གིས་མན་ངག་འདི་ཉིད་ཉམས་སུ་
བསྟར་པའི་གོ་རིམ་ནང་གཅེས་པའི་སྐུ་སྲོག་གི་རིན་དོད་ཀྱང་ཕུལ་
མྱོང་ཡོད་དེ། སོ་ཁི་ར་ཐེ་མཆོག་གིས་བཙོན་ཁང་ནས་དུག་ཆང་ཨུ་
ཚུགས་ཀྱིས་བཞེས་དོན་ཡང་བདེན་དོན་གང་ཞིག་གི་རྒྱུན་སྐྱོང་ཕྱིར་
མ་ཡིན་ནམ། འོན་ཀྱང་། དོན་འདིས་ནི་དམ་པ་ཁོང་ཅག་མིའི་རིགས་
ཀྱི་ལོ་རྒྱུས་དེབ་ཐེར་ཆེན་པོའི་ངོས་སུ་གཟི་བརྒྱའི་འོད་ཟེར་དང་བཅས་
པར་བརྗིད་ཆགས་སུ་བཀོད་པའང་ཡིན་ནོ།།
2.བདེན་བཀུར་གྱི་སྙིང་སྟོབས།
ཨཱ་རེ་སི་ཋོ་ཋིལ། (Aristotle ཕྱི་ལོ་སྔོན་གྱི384- ཕྱི་ལོ་སྔོན་
གྱི322) གནའ་རབས་གྷི་རེ་སིའི་མཚན་ཉིད་རིག་པ་མཁན་དང་ཚན་རིག་
མཁན། བརྩམས་ཆོས་གཙོ་བོ་ལ་《གཟུགས་འདས་རིག་པ།》《དངོས་ལུག་
རིག་པ》 སོགས་འདུག
ནུབ་ཕྱོགས་མཚན་ཉིད་རིག་པའི་སློབ་དཔོན་ཆེན་པོ་ཞེས
གྲགས་པའི་སྒྲ་བརྒྱ་རྣམ་པར་རྒོད་པའི་སྐྱེས་མཆོག་ཨ་རི་སི་ཏོ་ཏལ་
ནི་གནའ་བོའི་གྷི་རེ་སིར་ཕྱི་ལོའི་སྔོན་གྱི384ལོར་སྐུ་འཁྲུངས་ཤིང་།
ཆུང་ངུའི་དུས་ནས་རིག་པའི་གནས་ལ་སྦྱངས་བརྩོན་རྒྱ་ཆེར་མཛད་
པས། ཕྱིས་སུ་ཁོང་ཉིད་གནའ་བོའི་ཀེ་རི་སིའི་ཤེས་རིག་སྤྱི་དང་ནུབ་
ཕྱོགས་ཤེས་རིག་གི་ཁྲོད་ལ་གོ་གནས་ཆེན་པོ་ཡོད་པའི་སློབ་དཔོན་
ཞིག་ཏུ་གྱུར།
ཁོང་གིས་སྲོག་ཆགས་རིག་པ་དང་སྐྱེ་དངོས་རིག་པ། གསོ་བ་
རིག་པ། གནམ་གཤིས་རིག་པ། ས་གཤིས་རིག་པ། མཚན་ཉིད་རིག་
པ་སོགས་ལ་ཞིབ་འཇུག་ཆེན་པོས་སྔར་མེད་ཀྱི་བྱས་རྗེས་བླ་ན་མེད་
པ་བཞག་ཡོད་པ་མ་ཟད། གཏན་ཚིགས་རིག་པ། ལོ་རྒྱུས་རིག་པ་
དང་། ཤུགས་རིག་པ། གནམ་དཔྱད་རིག་པ་སོགས་ལའང་ཞིབ་འཇུག་
གི་བརྟུལ་ཞུགས་ལྷུར་ལེན་མཁན་ཞིག་ཡིན་པས། ཕྱིས་ཀྱི་མཁས་པ་
དག་གིས་ནུབ་ཕྱོགས་ཤེས་རིག་ལོ་རྒྱུས་ཁྲོད་དུ་ཁོང་ལ་རིག་གནས་
ཀུན་འདུས་ཀྱི་སྐྱེས་བུ་ཆེན་པོ་ཞེས་པའི་གཟི་འོད་ཆེམ་ཆེམ་འཕྲོ་བའི་
མཚན་སྙན་གྱི་ཅོད་པན་བསྩལ་གནང་མཛད་ཡོད་པ་རེད།
ཁོང་ཉིད་སྐུ་ན་གཞོན་དུས་ཡབ་ཀྱིས་གནའ་བོའི་མཚན་ཉིད་
རིག་པའི་སློབ་དཔོན་ཆེན་མོ་ཕོ་ལ་ཋོ་མཆོག་གིས་ཡ་ཏེན་གྲོང་ཁྱེར་དུ་
འཛུགས་གནང་མཛད་པའི་ཨ་ཁ་ཏི་སྨི་སློབ་གླིང་དུ་བསྐྱལ་པས། སློབ་
གླིང་དེ་གར་སློབ་དཔོན་ཕོ་ལ་ཋོའི་ཞབས་ལ་གཏུགས་ནས་མི་ལོ་ཧྲིལ་
བོ་ཉི་ཤུ་ལྷག་གི་རིང་ལ་མཚན་ཉིད་རིག་པ་གཙོ་བོར་བྱས་པའི་རིག
པའི་གནས་ལ་ཕྱོགས་མེད་དུ་སྦྱངས་བརྩོན་མཛད་པས། ཕོ་ལ་ཥོའི་
སློབ་མ་རྩེར་སོན་གྱི་གྲས་སུ་ཚུད་པ་མ་ཟད། སློབ་གླིང་གི་ཆེས་འབུར་
ཐོན་གྱི་སློབ་མ་ཞེས་པའི་མཚན་སྙན་ཡང་སློབ་དཔོན་ཆེན་མོ་ཕོ་ལ་
ཋོ་མཆོག་གིས་དངོས་སུ་བསྩལ་པར་གྲགས།
ཁོང་ནི་དངོས་ཡོད་ལག་ལེན་གྱི་ཞིབ་འཇུག་དང་དངོས་སྟོབས་
རིགས་ལམ་གྱི་དཔྱད་ཞིབ་ལ་མོས་པ་བླ་ལྷག་ཏུ་ཆེ་བ་ཞིག་ཡིན་པས་
རིག་ཚན་གང་ལའང་ཚུལ་དེ་རྩ་དོན་དུ་བཟུང་ནས་ཞིབ་འཇུག་གནང་
གི་ཡོད་ལ། གལ་སྲིད་སྔོན་བྱོན་མཁས་པ་ཚོས་གཏན་འབེབས་མཛད་
ཟིན་པའི་རྣམ་གཞག་གང་ལའང་ལག་ལེན་དང་རིགས་ལམ་གྱི་གནོད་
པ་མཐོང་ན་ཁོང་གིས་ནམ་ཡང་དགག་པ་ཚ་ནན་སྐྱོན་གྱིན་ཡོད་དེ།
ཐ་ན་རང་ཉིད་ལ་བཀའ་དྲིན་ལྷག་པར་ཆེ་བའི་སློབ་དཔོན་ཕོ་ལ་ཥོའི་
གསུང་ཡིན་ནའང་དགག་སྒྲུབ་མཛད་ཀྱིན་ཡོད།
སློབ་གྲོགས་གཞན་གྱིས་ཁོང་ལ། སློབ་དཔོན་གྱིས་གསུངས་པ་
དག་ལ་དགག་སྒྲུབ་མཛད་མི་རིགས་ཏེ་ཁོང་ནི་རང་ཅག་ལ་བཀའ
དྲིན་ཅི་འདྲའི་ཟབ་ཨང་ཞེས་ལབ་པ་ན། ཁོང་གིས། ང་ནི་སློབ་དཔོན
ལ་མི་གུས་པ་མ་ཡིན་ཏེ་ཁྱེད་ཅག་ལས་ཀྱང་ཤིན་ཏུ་ལྷག་པར་གུས་
ནའང་། བདེན་དོན་ལ་ནི་དེ་བས་ཀྱང་དགའ་ཞིང་གུས་པས། ངས་
སློབ་དཔོན་གྱི་བཀའ་དྲིན་བསམས་ནས་བདེན་དོན་དང་འགལ་བའི་
གཏམ་སྨྲ་བར་མི་སྤོབས་སོ་ཞེས་བཤད།
ཁོང་གི་ཞིབ་འཇུག་གི་རྩ་དོན་ནི་དངོས་པོའི་གནས་ལུགས་ཁོ་
ན་འཚོལ་ཞིབ་གནང་རྒྱུ་དེ་ཡིན་པས། གལ་ཏེ་རང་ཉིད་ཀྱིས་དེ་སྔོན་
ཐག་བཅད་པ་དག་ལའང་རིགས་པ་དང་འགལ་བའི་གནས་རང་གིས
མཐོང་བ་དང་གཞན་གྱིས་ངོ་སྤྲད་ན། ཁོང་གིས་ཨུ་ཚུགས་ཏོག་ཙམ་
ཡང་མི་བྱེད་པར་དེ་མ་ཉིད་དུ་བསྒྱུར་བཅོས་ཁས་ལེན་མཛད་ཀྱིན་ཡོད་
པས། དེ་ནི་ཕྱིས་སུ་ནུབ་ཕྱོགས་ཚན་རིག་གི་སྙིང་སྟོབས་བླ་ན་མེད་པ་
ཞིག་ཏུའང་གྱུར་ཡོད་པ་རེད།
གཞན་དག་གིས་ཁོང་གི་མཁྱེན་དཔྱོད་ལ་ཡི་རང་བའི་བསྟོད
ཚིག་ཕུལ་ན། ཁོང་གིས། ངས་ནི་ཐོག་མའི་གོམ་འགྲོས་ཙམ་སྤོས་པ་
ཡིན་པས་ཆེས་རགས་པའི་གནས་ཙམ་མ་གཏོགས་འགྲེལ་བཤད
རྒྱག་ཐུབ་ཀྱིན་མེད་པས་ན། ཕྱིས་ཀྱི་ན་གཞོན་རྣམ་དཔྱོད་ཡངས་པ་
དག་གིས་ཅིས་ཀྱང་ངས་གང་བཤད་པ་དག་ལ་ཁ་གསབ་ཀྱི་ངང་ནས་
དག་བཅོས་མཛད་རྒྱུ་གལ་ཆེ་བ་ཡིན་ཞེས་སྐུལ་མ་ནན་ཏན་དང་
བཅས་ཏེ་གསུང་གིན་ཡོད།
རིམ་གྱིས་ཁོང་ལ་མཁས་པའི་མཚན་སྙན་འབར་བས། ཁོང་གིས་
ཡ་ཏེན་དུ་ལུའི་ཁོ་ཨང་སློབ་གླིང་ཞེས་པའི་སློབ་གླིང་ཞིག་བཙུགས་
ཤིང་དེ་གར་སློབ་མའི་འཁོར་ཚོགས་མང་དུ་བསྐྱངས། ཁོང་གིས་དུས་
རྒྱུན་རང་གི་སློབ་མ་རྣམས་ལ། འུ་ཅག་གིས་འདི་ལྟར་དཀའ་སྤྱད་ཀྱིས་
རིག་པའི་གནས་ལ་བསླབས་ཤིང་སྦྱངས་པའི་སྙིང་པོའི་དོན་ནི་དངོས
པོའི་གནས་ལུགས་ལ་འཇུག་རྒྱུ་དེ་ཡིན་པས། ཁྱེད་ཅག་གིས་ཤེས་རབ་
རྩལ་དུ་སྤྲུགས་ནས་དངོས་པོའི་གནས་ལུགས་འཚོལ་རྒྱུ་དེ་གང་ལས་
ཀྱང་གལ་ཆེ་བ་ཡིན། ང་དང་བཅས་པའི་རྒན་པོ་ཚོས་བཤད་པ་དག་
ནི་ཁྱོད་ཅག་ལ་རིག་པས་དཔྱོད་པའི་རྟེན་དུ་བཞག་པ་ལས། བསྒྱུར་
དུ་མེད་པའི་བཀའ་ཁྲིམས་སུ་བཅས་པ་ནི་གཏན་མ་ཡིན་ནོ་ཞེས་སུ་
གདམ་མོ།།
དེ་ལྟར་ཁོང་གི་སྐུ་ཚེ་ཧྲིལ་བོ་དངོས་པོའི་གནས་ལུགས་ཀྱི་དེ་ཉིད་
འཚོལ་ཞིབ་ཁོ་ན་ལ་གཟད་པས། ཁོང་གི་བདེན་བཀུར་གྱི་སྙིང་སྟོབས
དང་མཛད་བཟང་གི་བྱས་པ་ནི་དུས་ད་ལྟའི་བར་གཟི་བརྗིད་ཆེན་པོའི་
ངང་ཉམས་མེད་དུ་གནས་ཡོད་ལ། ནུབ་ཀྱི་མཁས་པ་ཚོས། ཨ་རི་སི་ཏོ་
ཏལ་མ་བྱོན་སྔོན་གྱི་ཚན་རིག་ནི་མ་ཡུམ་གྱི་མངལ་དུ་སྦྲུམ་པའི་བྱིས་
པ་ཞིག་དང་མཚུངས་ཤིང་ཁོང་གིས་མངལ་གནས་ཀྱི་ཕྲུ་གུ་དེ་དངོས་
སུ་སྐྱེ་རུ་བཅུག་པ་ཡིན་ཞེས་བཤད་ལ། དབྱིན་ཇིའི་ཚན་རིག་པ་ཆེན་
པོ་ཏྭཱར་ཝུན་མཆོག་གིས་ཀྱང་། འཛམ་གླིང་འདིར་སྙན་པའི་གྲགས་པ་
འབར་བའི་ཚན་རིག་མཁས་པ་མང་པོ་ཞིག་སློབ་དཔོན་ཆེན་མོ་ཨ་རི་
སི་ཏོ་ཏལ་དང་བསྡུར་ན་ནི་སློབ་ཆུང་གི་སློབ་མ་ཙམ་ལས་ཅི་ཡང་མ་
ཡིན་ནོ་ཞེས་ཀྱང་གདེང་འཇོག་བླ་མེད་མཛད་ཡོད་དོ།།
3.ལེན་ཁོན་དང་མི་མང་གི་བར་ཐག
ལེན་ཁོན། (Abraham Lincoln 1809-1864)ཨ་རིའི་སྲིད་འཛིན་
ཁྲི་རབས་བཅུ་དྲུག་པ།མི་ནག་བྲན་གཡོག་བཅིངས་གྲོལ་གཏོང་མཁན།
ཨ་རིའི་སྲིད་འཛིན་རབས་བཅུ་དྲུག་པ་སྐུ་ཞབས་ལེན་ཁོན་
མཆོག་ནི་ཨ་རི་མི་མང་གི་སེམས་ཁོང་དུ་ནམ་ཡང་བརྗིད་པར་འགྲེང་
བའི་སྐྱེས་ཆེན་ཞིག་སྟེ། ཁོང་ཉིད་སྐུ་གཤེགས་ནས་ལོ་འཁོར་ཧྲིལ་བོ་
བརྒྱ་དང་ལྔ་བཅུ་ལྷག་འདས་ཟིན་ནའང་། ཨ་རི་མི་མང་གིས་ནི་ད་
དུང་ཡང་ཁོང་ཉིད་ཆེས་རླབས་ཆེ་བའི་སྲིད་འཛིན་ཞིག་ཏུ་ངོས་བཟུང་
ནས་དགའ་གུས་ཚད་མེད་བྱེད་ཀྱིན་ཡོད་ལ། འཛམ་གླིང་གང་སར་གྱི་
ལོ་རྒྱུས་སྨྲ་བ་ཚོས་ཀྱང་ལེན་ཁོན་ཁོང་ལ་མི་གཤིས་གསེར་ལས་གྲུབ་
པའི་སྐྱེས་བུ་ཞེས་སུ་མངོན་བསྟོད་མཛད་ཀྱིན་ཡོད།
སྐུ་ཞབས་ལེན་ཁོན་ནི་ནམ་ཡང་མི་མང་ལ་བློ་ཐག་ཉེ་བོ་བྱེད་
མཁན་ཞིག་སྟེ། ཁོང་གིས་བྱ་བཞག་གང་མཛད་པ་རྣམས་དུས་ནམ་
ཡང་མི་མང་གི་ཁེ་ཕན་དང་འབྲལ་དུ་མེད་པ་རེད། ཁོང་གིས་ཁྲིམས་
རྩོད་པའི་བྱ་བ་གཉེར་སྐབས་མི་མང་དབུལ་བོ་ཚོའི་དོན་དུ་བདེན
ལུགས་བརྩད་པའི་གྲངས་ནི་བརྩིས་པས་མི་ཆོད་པ་ཞིག་ཡོད་པརབཤད།
ཁོང་གིས་བདེན་པ་དང་མི་འགལ་བ་དང་མི་མང་གི་ཁེ་ཕན་སྒྲུབ་
པ་ནི་ཁྲིམས་རྩོད་ཀྱི་རྩ་དོན་ལྟ་བུར་བཟུང་ཡོད། གལ་སྲིད་ཁྱོད་ལ་གྱོད་
གཞི་ཞིག་དག་འབུད་བྱ་དགོས་ན་ཐོག་མར་གྱོད་གཞི་གང་དེའི་བདེན་
པ་ཁྱོད་ལ་ཡོད་མིན་ཁོ་ནར་བལྟ་བ་ལས་ཁྱོད་ཀྱིས་ཁོང་ལ་རྔན་གླ་
ཅི་ཙམ་སྤྲོད་ཐུབ་མིན་ལ་ནི་གཏན་ནས་མི་བལྟ། གྱོད་གཞི་གང་དེའི
བདེན་ཁ་ཁྱོད་ལ་ཡོད་ན་ནི་རྔན་གླ་སྐར་གང་མེད་ནའང་ཁོང་གིས་
དག་འབུད་མཐའ་འཁྱོལ་བར་བྱ་ངེས་ལ། གྱོད་གཞི་གང་དེའི་བདེན་
པ་ཁྱོད་ལ་མེད་ན་ནི་རྔན་གླ་ཅི་ཙམ་མང་པོ་སྤྲད་ཀྱང་ཁོང་གིས་གཏན
ནས་དག་འབུད་བྱ་མི་སྲིད་པ་རེད།
སྐབས་ཤིག་ཕྱུག་བདག་ཅིག་གིས་ལུན་ཁུན་བཙལ་ནས་རང་ལ་
གྱོད་གཞི་ཞིག་དག་འབུད་བྱ་དགོས་པའི་རེ་བ་བཏོན་ནས་གྱོད་གཞིའི་
ནང་དོན་དག་ཞིབ་པར་བཤད་པ་ན།ལེན་ཁོན་གྱིས།སྐུ་ཞབས་ལགས།
ངས་ཁྱེད་ལ་དག་འབུད་བྱ་ཐུབ་ཀྱིན་མི་འདུག་པས་ཁྱོད་ཀྱིས་ཁྲིམས
རྩོད་པ་གཞན་ཞིག་འཚོལ་རོགས་ཞེས་བཤད། ཕྱུག་བདག་དེས་ཧ་
མ་གོ་བར། ཁྱོད་ལ་རྔན་གླ་ཅི་ཙམ་དགོས་ན་བྱིན་ཆོག་པ་ཡིན་ཞེས་
བཤད་པ་ན། ལེན་ཁོན་འཛུམ་ཙམ་བྱས་ཏེ། སྐུ་ཞབས་ལགས། འདི་ནི་
རྔན་གླའི་གནད་དོན་ཞིག་མ་རེད། སྤྱིར་ང་ལ་ཁྱོད་ཀྱི་གྱོད་གཞི་འདིར་
རྒྱལ་ཁ་ལེན་པའི་ཐབས་ཤེས་ཡོད་ནའང་། གྱོད་གཞི་འདིའི་བདེན་པ་
ཁྱོད་ལ་མི་འདུག ཁྱོད་ཀྱིས་གཡོ་ཐབས་ཀྱིས་མི་བཟང་ལ་རྫུན་སྒྲིག་
གླེང་འགེལ་བྱེད་ཀྱིན་འདུག ངས་ཁྲིམས་དཔོན་གྱི་མདུན་ནས་རྫུན་
གཏམ་བཤད་ཐུབ་པ་མི་འདུག་ཅེས་བཤད།
ཡང་སྐབས་ཤིག་ལ། དབུལ་ཕོངས་ཀྱི་རྒད་མོ་ཞིག་གིས་གྱོད་གཞི་
ཞིག་ས་གནས་ཁྲིམས་ཁང་ལ་གཏུགས་པས་འབྲེལ་ཡོད་ལས་བྱེད་པ་
ཚོས་ཁོ་མོར་ཁྲིམས་རྩོད་པ་ཞིག་འཚོལ་དགོས་ཚུལ་ལབ། ཁོ་མོས་
འབྲེལ་ཡོད་ཡིག་ཆ་དག་བཟུང་ནས་ས་གནས་དེའི་ཁྲིམས་རྩོད་པ་
དག་གི་སྒོ་རེ་རེ་བཞིན་འགྲིམས་ནས་ཁོ་མོར་དག་འབུད་བྱ་རོགས་
ཞུས་ན་ཡང་། ཁོ་ཚོས་རྒད་མོ་དེར་རྔན་གླ་ཅི་ཡང་སྤྱོད་རྒྱུ་མེད་པ་ཤེས་
པས་ཁ་ཡ་གཏན་ནས་མ་བྱས། ཁོ་མོ་མཐར་ལེན་ཁོན་གྱི་ཁྱིམ་དུ་སོང་
ནས།མོ་ལ་དག་འབུད་བྱ་རོགས་ཞེས་རེ་བ་ཞུས་པ་ན། ལེན་ཁོན་གྱིས
ཁོ་མོར་གྱོད་གཞིའི་ནང་དོན་དག་ཞིབ་པར་བཤད་དུ་བཅུགས་ཤིང་
མཐར་གྱོད་གཞི་གང་དེའི་བདེན་པ་རྒད་མོར་དེར་ཡོད་པ་མཐོང་བས་
ཁོས་རྔན་གླ་སྐར་གང་ཡང་མེད་པའི་ངང་དག་འབུད་བྱས་པ་རེད།
དེ་ལྟར་ཁོང་གིས་དུས་རྒྱུན་བདེན་ལུགས་གཙིགས་སུ་བཟུང་ནས་
མི་མང་གི་ཆེད་དུ་དོན་དག་སྒྲུབ་ཀྱིན་ཡོད་པས། མི་མང་ཡང་ཁོང་ལ་
དགའ་བོ་བྱེད་ཀྱིན་ཡོད་ལ་ཁོང་གིས་ཀྱང་མི་མང་ལ་རྒྱབ་རྟེན་བཅོལ་
གྱིན་ཡོད། དེ་ལྟ་བས་ན། ཨ་རིའི་མི་མང་དང་སྲིད་འཛིན་ལེན་ཁོན་གྱི་
བར་ཐག་ནི་ཤིན་ཏུ་ནས་མཛའ་བརྩེའི་འོད་བརྒྱ་འཕྲོ་བ་ཞིག་ཏུ་བཤད་
ཆོག
1860ལོར་ལེན་ཁོན་ཁོང་སྤྱི་མཐུན་ཚོགས་པའི་ངོས་ནས་ཨ་
རིའི་སྲིད་འཛིན་འདེམས་རྩོད་ལ་ཞུགས་སྐབས། ཁོང་གི་འགྲན་ཡ་ནི་
ཕྱུག་བདག་ཆེན་མོ་ཞིག་ཡིན་པའི་ཏོ་ཀུ་ལ་སུ་ཞེས་པ་ཡིན་ལ། ཁོ་ས་
གནས་ཁག་ཏུ་འདེམས་རྩོད་གཏམ་བཤད་ལ་སྐྱོད་སྐབས། རྒྱས་སྤྲོས་
ཀྱིས་བརྒྱན་པའི་མེ་འཁོར་ཞིག་ཆེད་དུ་གླས་ནས་ས་ཚིགས་རེ་རེ་
ནས་སྒྱོགས་ཆེན་ཐེངས་སུམ་ཅུ་རེ་འཕངས་ཤིང་རོལ་དབྱངས་ཚོགས་
པར་རོལ་དབྱངས་དཀྲོལ་དུ་འཇུག་པ་སོགས་རྒྱས་ཤོམ་ཆེན་པོ་བྱས་
ཤིང་། ཁོས་ཧ་ཅང་ཁེངས་པའི་ངང་། ངས་དབུལ་ཕྲུག་ལེན་ཁོན་ལ་
ཕྱུག་བདག་ཚོའི་བྲོ་བ་ཅི་འདྲ་ཞིག་ཡིན་པ་ཚོར་དུ་འཇུག་དགོས་ཞེས་བཤད།
འོན་ཀྱང་ལེན་ཁོན་ལ་ནི་འཇིགས་ཞུམ་ཅི་ཡང་མེད་པར་མུ་
མཐུད་འདེམས་རྩོད་གཏམ་བཤད་ལ་ཕེབས་ཤིང་། ཁོང་གིས་ནམ་རྒྱུན
པ་སེ་ཉོས་ནས་མེ་འཁོར་ནང་བཞུགས་ཏེ་སྐྱོད་ཀྱིན་ཡོད་ལ།ས་ཚིགས་
རེར་ཐོན་དུས་གྲོགས་པོ་ཚོས་གྲ་སྒྲིག་བྱས་པའི་ཤིང་རྟ་འཁོར་ལོར
བཞུགས་ནས་གཏམ་བཤད་གནང་གིན་ཡོད།
སྐབས་ལ་ལར་མི་མང་གིས་ཁྱོད་ལ་རྒྱུ་ནོར་ཅི་འདྲ་ཞིག་ཡོད་ཅེས་
དྲིས་པ་ན། ཁོང་གིས་ཤིན་ཏུ་མཉེས་གཤིན་པའི་ངང་ནས། ང་ལ་ཆུང་
མ་གཅིག་དང་བུ་ཆུང་གསུམ་ཡོད། ཁོ་ཚོ་ནི་ངའི་རིན་ཐང་གཞལ་
དུ་མེད་པའི་རིན་པོ་ཆེ་ཡིན། དེ་ལས་གཞན་དུ་ངས་གཞུང་ལས་ཁང་
གཅིག་གླས་ཡོད་ལ། དེའི་ནང་དུ་མདུན་ཅོག་གཅིག་དང་རྐུབ་ཅོག་
གསུམ། གྲུ་ཟུར་ན་དཔེ་སྒྲོམ་ཆེན་པོ་ཞིག་ཡོད་ལ་དེའི་ནང་གི་དཔེ་ཆ་
དག་ནི་ཀློག་རིན་ཡོད་པ་རྐྱང་རྐྱང་ཡིན། དེ་མིན་ང་རང་ཉིད་ནི་དབུལ་
བའི་ཁར་ནུས་པའང་མེད། ང་ལ་རྒྱས་ཤོམ་བྱེད་སྤྱད་ཀྱི་རྒྱུ་ནོར་མེད་ལ་
ངས་རྒྱས་ཤོམ་བྱེད་ཀྱང་ཤེས་ཀྱིན་མེད། ང་ལ་ཁྱེད་ཅག་ལས་གཞན་དུ་
བརྟེན་ས་ཁེན་ས་ཅི་ཡང་མེད་ཅེས་བཤད་ཀྱིན་ཡོད།
དེ་ལྟར་འདེམས་རྩོད་གྱི་མཇུག་བསྡུས་པ་ན་དེའི་འབྲས་བུ་ནི་ཏོ
ཀུ་ལ་སུ་སོགས་ཀྱི་བློ་ཡུལ་ལས་རབ་ཏུ་འགོང་བ་སྟེ། ཁོ་བ་ཚོས་དབུལ་
ཕྲུག་ཏུ་སྨད་པའི་ལུན་ཁུན་གྱིས་ནི་ཨ་རིའི་སྐབས་བཅུ་དྲུག་པའི་སྲིད་
འཛིན་གྱི་ཁྲི་འཕང་བརྗིད་པོ་དབང་བར་སྤྱོད་ནུས་པ་བྱུང་ངོ།།
དེ་ལྟ་དེ་ལྟར་དུ། སྲིད་འཛིན་ལུན་ཁུན་མཆོག་དང་ཨ་རིའི་མི་མང་
གི་བར་དུ་བྱུང་བའི་མཛའ་བརྩེའི་གཏམ་རྒྱུད་སྣ་ཚོགས་ནི་རྫོགས་སུ་
མེད་སྐད་ལ། ཁོང་ཚོའི་བར་གྱི་མཛའ་བརྩེའི་གསེར་སྐུད་ཀྱང་ནམ་
ཡང་མ་ལྷོད་པའི་ངང་འོད་ཀྱིས་འཚེར་གྱིན་ཡོད་དེ། ད་ལྟ་ད་དུང་ཡང་
ཨ་རིའི་མི་མང་གིས་ནི་སྲིད་འཛིན་ལེན་ཁོན་མཆོག་དང་ཁོང་གི་
རླབས་ཆེན་མཛད་རྗེས་ལ་རྗེས་དྲན་དང་དད་སེམས་ལྷོད་མེད་ཀྱིས
འཆང་གིན་ཡོད་པ་རེད།
སྐྱེས་བུ་ཞིག་དུས་ཡུན་རིང་པོའི་བར་དུ་མི་མང་གིས་བརྗེད་དུ
མེད་པའི་ངང་གང་དེར་རྗེས་དྲན་དང་དགའ་གུས་བྱེད་ཀྱིན་ཡོད་ན་
དེས་ནི་སྐྱེས་བུ་དེའི་མཛད་རྗེས་མཚོན་པ་མ་ཟད་གང་དེས་མི་མང་
ལ་བཅང་བའི་བྱམས་བརྩེའང་མཚོན་གྱིན་ཡོད་དེ། ཨ་རིའི་མི་མང་
གིས་དུས་ནམ་ཡང་སྲིད་འཛིན་ལེན་ཁོན་མཆོག་མི་བརྗེད་དོན་ནི་
ཁོང་ལ་མཛད་རྗེས་ཟབ་པ་ཙམ་གྱིས་མ་ཡིན་པར་ཁོང་གིས་མི་མང་ལ་
བཅངས་པའི་བྱམས་བརྩེ་ཟབ་པས་ཀྱང་ཡིན་པ་རེད། གནའ་ནས་ད་
ལྟའི་བར། ཁོ་བ་ནི་ཁྱེད་ཅག་གི་མགོན་དང་སྐྱབས་དང་འདྲེན་པ་ཡིན་
ནོ་ཞེས་མི་མང་གི་མགོར་བཙན་གྱིས་བུད་པའི་མི་ནི་གྲངས་ཀྱིས་མི་
ཟིན་ནའང་། ཁོ་ཚོ་རྣམས་རིམ་བཞིན་མི་མང་གིས་གཏིང་ནས་བརྗེད་
པར་གྱུར་པ་མ་ཡིན་ནམ། དེ་ཡང་ཁོ་བ་ཚོས་རང་ཁེ་དོན་གཉེར་གྱི་
མཛད་པ་སྣ་ཚོགས་བསྐྱངས་པས་ལོས་ཡིན།
4.ཤེས་རབ་ཀྱི་རང་ཚུགས།
བྷི་རོའུ་ནོ།( Giordano Bruno 1548- 1600) ཨེ་ཏྟཱ་ལེའི་
མཚན་ཉིད་རིག་པ་མཁན་དང་གནམ་རིག་མཁན། བརྩམས་ཆོས་གཙོ་བོ་
ལ《བསྐལ་བ་དང་འཇིག་རྟེན་སྣ་ཚོགས་ཀྱི་ཚད་མེད་རང་བཞིན་ལ་དཔྱད་པ》
སོགས་འདུག
དེང་གི་དུས་འདིར། ཉི་མ་ལྟེ་བ་བྱས་ཏེ་དེ་ལ་སའི་གོ་ལ་དང་ཟླ་
བའི་གོ་ལ་སོགས་ཀྱིས་སྐོར་བ་བྱེད་ཀྱིན་ཡོད་ཅེས་པ་ནི་གནམ་དཔྱད་
རིག་པའི་སྐོར་གྱི་ཆེས་མ་མཐའི་རྒྱུན་ཤེས་ཤིག་ཏུ་ཆགས་ཡོད། འོན་
ཀྱང་། རྒྱུན་ཤེས་འདི་ཙམ་རང་ཅག་ཕྱི་རབས་པ་དག་ལ་ངོ་སྤྲོད་པའི་
ཕྱིར་དུ་སྔོན་གྱི་མེས་པོ་དག་གིས་ནི་དཀའ་བའི་འབད་བརྩོན་བློ་ཡུལ་
ལས་འགོང་བ་ཞིག་གནང་ཡོད་ལ། ཐ་ན་དེ་ཡི་ཕྱིར་དུ་ཁོང་ཅག་གི་
རིན་ཐང་བླ་ན་མེད་པའི་སྐུ་སྲོག་ཀྱང་ཕངས་མེད་དུ་བསྩལ་གནང་
མཛད་ཡོད་པ་རེད།
གནའ་བོའི་གནམ་དཔྱད་ཀྱི་གཞུང་མང་པོར་ས་གཞི་སྟེ་བ་ཡིན་
ཚུལ་གྱི་འགྲེལ་བཤད་མང་དུ་བསྐྱོན་ཡོད་ལ། ཡེ་ཤེས་ཆོས་གཞུང་གི་
ལྟ་དགོངས་ཀྱང་ས་གཞི་ལྟེ་བ་ཡིན་པའི་ཚུལ་ཁོ་ན་ཡིན་པས། ནུབ
ཕྱོགས་ཀྱི་གནམ་དཔྱད་སྨྲ་བ་མང་པོ་ཚུལ་དེ་ཉིད་ལ་བསྟུན་པར་
མཛད་ནས་དེ་ཉིད་དང་མ་འགལ་བ་ཁོ་ན་སྨྲ་བཞིན་ཡོད་ལ། གཞུང་དེ་
དག་དང་འགལ་བའི་ཚུལ་ཅུང་ཟད་སྨྲ་བ་ལའང་ཁོང་ཚོ་མང་པོ་ཞིག་
གིས་མ་རུང་བའི་རྣམ་འགྱུར་འཛིན་གྱིན་ཡོད།
དེ་ལྟ་ནའང་། ཕོ་ལན་རྒྱལ་ཁབ་ཏུ་སྐུ་འཁྲུངས་པའི་གནམ་
རིག་མཁན་པོ་ཀི་པེ་ནི་ཡིས་རང་གི་རྣམ་དཔྱོད་རྩལ་དུ་བཏོན་ནས་
རིག་པ་བདེན་པ་ལ་དཔང་བྱས་ཏེ། སྔོན་གྱི་གནམ་དཔྱད་ཀྱི་གཞུང་
ལུགས་ཁག་དང་ཡེ་ཤེས་ཆོས་ལུགས་ཀྱི་ས་གཞི་ལྟེ་བ་ཡིན་པའི་ལྟ་
དགོངས་དང་འགལ་བའི་ངང་། ཉི་མ་ལྟེ་བ་ཡིན་ཚུལ་གྱི་རྣམ་གཞག་
རྒྱས་བཤད་མཛད་དེ 《སྐར་མའི་འཁོར་སྐྱོད་རྣམ་བཤད》ཅེས་པའི་
ལེགས་བཤད་ཅིག་མཛད་ནས་དཔར་དུ་བཏབས།
ཀི་པེ་ནིའི《 སྐར་མའི་འཁོར་སྐྱོད་རྣམ་བཤད》 ནི1506ལོ་
ནས་འབྲི་མགོ་བཟུང་ཞིང1515ལོར་མཇུག་གྲུབ་ནའང་།1543ལོར་
ད་གཟོད་དཔར་དུ་བཏབས་པ་ཞིག་སྟེ།དེའི་བར་དུ་ཆོས་ཚོགས་ཀྱིས་མ་
འོས་པའི་བར་ཆད་སྣ་ཚོགས་བཏང་ཞིང་། ཐ་ན་ཁོང་གི་གཟིམ་ཤག་ལ་
བསྔོགས་བཤེར་ཡང་བྱས་པས་ན་ཁོང་ལ་བརྩམས་ཆོས་དེ་ཉིད་དཔར་
དུ་འཁོད་པའི་བྱ་ཐབས་ཀུན་ནས་བྲལ་བར་གྱུར། འོན་ཀྱང་། ཁོང་ཉིད་
བསྙུན་མནར་གྱིས་གཟིམ་ཁྲིའི་མཐའ་ལ་ཉེ་བ་ན་ཁོང་གི་སློབ་མ་ཞིག་
གིས་བརྩམས་ཆོས་གང་དེ་དཔར་དུ་བཏབས་ཅིང་པར་ཕུད་ཅིག་ཁོང་
གི་ཕྱག་ཏུ་ཕུལ་ལ། སྐབས་དེར་ཁོང་གི་ཟུངས་ཟད་པའི་ཕྱག་ཟུང་གིས་
བསྟན་བཅོས་གང་དེར་བྱིལ་བྱིལ་བར་མེད་དུ་མཛད་ཅིང་དེ་ཡི་འཕྲིན་
ལས་ལ་ཐུགས་ཁུར་མཛད་པའི་ངང་དུས་ཚོད་གཅིག་ཙམ་ནས་ཁོང་
ཉིད་མི་ཡུལ་འདི་དང་གཏན་ནས་གཏན་དུ་བྲལ་བར་གྱུར།
དེ་ལྟར་ཀི་པེ་ནིས་ཉི་མ་ལྟེ་བ་ཡིན་པའི་རྣམ་གཞག་ཅིག་མཛད་
ནས་དེའི་རྒྱབ་དཔུང་དུ་རིགས་ལམ་མཐའ་ཡས་པ་ཞིག་བགྲང་ནས་
བཞུད་སོང་བ་ན། ཡེ་ཤེས་ཆོས་དཔོན་དག་གིས་ཉི་མ་ལྟེ་བ་ཡིན་པར་
སྨྲ་བ་ནི་ཆོས་ལུགས་ཀྱི་དགོངས་པ་དང་འགལ་བའི་ལྟ་ལོག་གི་སྐད་
ཆ་ཡིན་པས་དེ་ལྟར་དུ་སུས་སྨྲ་ན་ཁྲིམས་ལ་བཙུད་ངེས་པའི་བཀའ་
རྒྱ་བསྒྲགས་ཤིང་། ཀི་པེ་ནིའི《སྐར་མའི་འཁོར་སྐྱོད་རྣམ་བཤད》ཀྱི་
འཕྲིན་ལས་ལ་བཀག་འགོག་གི་སྦྱོར་བ་རྒྱ་ཆེན་པོ་བཟོས།
གནས་བབ་དེ་ལྟའི་འོག་ཡེ་ཤེས་ཆོས་ཚོགས་ཀྱིས་ཆོས་དཔོན
ཡིན་ལ་གནམ་རིག་སྨྲ་བའང་ཡིན་པའི་བྷི་རོའུ་ནོ་ཞེས་པ་ཞིག་ཀི་
པེ་ནིའི་ཉི་མ་ལྟེ་བ་ཡིན་པའི་ལྟ་དགོངས་སུན་འབྱིན་མཁན་ལ་ཆེད་
དམིགས་ཀྱིས་བསྐོ་བཞག་བྱས་ཤིང་། ཁོང་གིས་ཀྱང་ཆོས་ཚོགས་ཀྱི་
བཀའ་ལ་ལེགས་སོ་ཞུས་ནས་ཀི་པེ་ནིའི་ལྟ་དགོངས་ལ་ཞིབ་འཇུག
བྱས་པའི་ངང་དེ་ཉིད་སུན་འབྱིན་པའི་ལྟ་གོན་མཛད། འོན་ཀྱང་། ཞིབ་
འཇུག་ཡུན་རིང་བྱས་པའི་བརྒྱུད་རིམ་ནང་བྷི་རོའུ་ནོ་ཡིས་ས་གཞི་ལྟེ་
བ་ཡིན་ཚུལ་གྱི་རིགས་པ་གཅིག་ཀྱང་བགྲང་རྒྱུ་མ་རྙེད་པར། ཅི་ཙམ་
དཔྱད་པ་དེ་ཙམ་གྱིས་ཉི་མ་ལྟེ་བ་ཡིན་པའི་རིགས་ལམ་གྱི་བདེན་པ་
མཐོང་བར་གྱུར་པས། མཐར་ཁོང་གིས་ཀི་པེ་ནིའི་ལྟ་དགོངས་དགག
རྒྱུ་བསྐྱུར་ནས་དེའི་རྒྱབ་དཔུང་ལ་རིགས་ལམ་མཐའ་ཡས་པ་ཤིག་བགྲང་བར་མཛད།
གནས་ཚུལ་དེ་ཉིད་ཆོས་ཚོགས་ཀྱིས་ཤེས་པ་ན་ཤིན་ཏུ་ཞེ་སྡང་
བའི་ངང་ཁོང་ཉིད་ཁྲི་མུན་གྱི་འོབས་སུ་བཅུགས་ནས་ཡ་ང་བའི་དྲག་
སྤྱོད་ཀྱི་ཆད་ལས་སྣ་ཚོགས་བྱས་ཏེ། ཀི་པེ་ནིའི《སྐར་མའི་འཁོར་
སྐྱོད་རྣམ་བཤད》 ནི་ལྟ་ལོག་པའི་གཞུང་ཡིན་ལ། མ་རུང་བ་ཁྱོད་
དེའི་རྗེས་སུ་འབྲངས་པའི་ཉེས་པ་ནི་འདག་ཐབས་བྲལ་བ་ཞིག་ཡིན་
པས། མྱུར་དུ་རང་ཉིད་ཀྱིས་གང་བཤད་པ་དག་ལ་འགྱོད་བཤགས་དང་
ཕྱི་སྡོམ་གྱིས་ཤིག དེ་ལྟ་མིན་ན་ཁྱོད་ལ་ཐོབ་རྒྱུའི་མཇུག་འབྲས་ཤིན་ཏུ་
ཡ་ང་བ་ཞིག་ཡིན་ཚུལ་གྱི་འཇིགས་སྐལ་མང་དུ་བྱས་མོད། ཁོང་གིས་
ཆོས་དཔོན་དག་ལ། ཁྱོད་ཚོར་ནི་དབང་དང་ཤེད་ཙམ་ལས་ཅི་ཡོད།
གསོད་པ་དང་གཏུབ་པ་སོགས་ཅི་བྱས་ཀྱང་རུང་གི ངས་ནི་རིག་པ་
བདེན་པ་དང་འགལ་བའི་གཏམ་སྨྲ་བར་མི་སྤོབས་སོ་ཞེས་བཤད་དོ།།
དེ་ལྟར་ཡེ་ཤེས་ཆོས་དཔོན་དག་གིས་བྷི་རོའུ་ནོ་ཆོས་ལུགས་
ཀྱི་དགྲ་གཤེད་མ་རུང་བར་བརྩིས་ཏེ་ཁྲི་མུན་གྱི་འོབས་སུ་བཅུགས་
ཤིང་། མི་ལོ་ཧྲིལ་བོ་བརྒྱད་ཀྱི་དུས་ཡུན་ལ་གདུག་རྩུབ་ཀྱི་དྲག་སྤྱོད་
སྣ་ཚོགས་བར་མེད་དུ་སྤྲད་ནས་མནར་གཅོད་རྒྱུན་མར་བྱས་ནའང་
ཁོང་གིས་རང་ཉིད་ཀྱིས་དཀའ་བས་བཙལ་པའི་ཤེས་རབ་ཀྱི་རྙེད་དོན་
དེ་ཉིད་མཐའ་གཅིག་ཏུ་སྲུང་འཛིན་མཛད་ནས། སྔོན་གྱི་གཞུང་དང་
ཆོས་ཀྱི་དགོངས་པར་ཆེད་བསྟུན་གྱི་གསུང་ངག་གཅིག་ཀྱང་མ་མཛད།
མཐར་ཆོས་དཔོན་དག་ཨུ་ཐུག་ནས། མ་རུང་བ་ཁྱོད་ཀྱིས་ད་
དུང་ཡང་རང་ཉིད་ཀྱི་ལོག་ལྟ་ལྡོག་པར་མི་བྱེད་ན་གསོན་པོར་མེར
བསྲེག་གོ་ཞེས་རོ་མའི་མེ་ཏོག་ཐང་ཆེན་དུ་བཅུག་ཤིང་དུ་བཅུགས་
ནས་མཐའ་རྣམས་སུ་བུད་ཤིང་སྤུངས་པ་ན། བྷི་རོའུ་ནོ་ཡིས་ཞི་ལྷོད་ཀྱི་
ངང་ནས། ཆོས་དཔོན་ཆེན་པོ་ལགས། ང་ནི་རང་ཉིད་ཀྱིས་འབད་པས་
བཙལ་པའི་ཤེས་རབ་ཀྱི་རྙེད་དོན་འདོར་བ་ལ་འཇིགས་པ་ལས་རང་
ལུས་འདོར་བ་ལ་ནི་མི་འཇིགས་ཤིང་མི་དངངས་སོ།། དེ་བས་ན་ཁྱེད་
ཅག་རྣམས་ཅི་དགར་གྱིས་ཤིག་ཅེས་གསུངས་སོ།།
དེ་ནས་ཆོས་དཔོན་ཞིག་གིས་བུད་ཤིང་ལ་མེ་སྒྲོན་དགོས་པའི་
བརྡ་བསྟན་པ་ན་གཤེད་མ་ཞིག་གིས་དཔལ་འབར་ཞིག་ཁྱེར་འོང་ནས་
པོའུ་ལོ་ནོ་ཡི་བཅུག་ཤིང་གི་མཐར་སྤུངས་པའི་བུད་ཤིང་གི་སྣེ་མོར་
མེ་བསྒོས། མེ་ལྕེ་དམར་ལྷབ་ལྷབ་ངང་དྲག་ནས་དྲག་ཏུ་མཆེད་བྱུང་
ནའང་། བྷི་རོའུ་ནོ་ལ་འཇིགས་པ་ཅི་ཡང་མེད་པར་སྐད་གསེང་མཐོན་
པོས། མེ་ལྕེ་ཅི་ཙམ་མཆེད་ཀྱང་དེས་ང་རང་འདུལ་མི་ཐུབ། མ་འོངས་
པའི་དུས་རབས་ཀྱིས་ང་དང་ངའི་རིན་ཐང་རྟོགས་ངེས་ཡིན། ཉི་མ་སྔར་
བཞིན་ལྟེ་བར་གནས་ཤིང་སའི་གོ་ལ་སྔར་བཞིན་འཁོར་གྱིན་ཡོད་དོ་
ཞེས་གསུངས། དེ་ལྟར་སྙིང་རྗེ་བྲལ་བའི་མེ་ལྕེའི་ཚོགས་ཀྱིས་ཁོང་གི་
རིན་ཆེན་གྱི་སྐུ་ཕུང་ཐལ་བའི་རྡུལ་དུ་བརླགས་པར་མཛད།
དེ་ལྟར་ཁོང་གི་སྐུ་ཕུང་ནི་དབང་ཤེད་ཁོ་ན་ངོམ་པའི་ཆོས་དཔོན་
ཚོས་བརླགས་པར་བྱས་ནའང་། ཁོང་གི་ཉི་མ་ལྟེ་བ་ཡིན་པའི་ཤེས་
རབ་ཀྱི་རྙེད་དོན་གང་ནི་རྣམ་དཔྱོད་ཡངས་པའི་སྐྱེས་བུ་ཚོའི་སེམས་
སུ་སྨིན་ནས། མཐར་ཁོང་གི་ལྟ་དགོངས་ལ་འཇིག་རྟེན་ཧྲིལ་བོའི་
བདེན་ཁ་ཐོབ་པས། ཁོང་ཉིད་སྐུ་འདས་ནས་ལོ་ངོ་ཉིས་བརྒྱ་བརྒྱད་ཅུ་
ལྷག་ཅིག་འདས་རྗེས། རོ་མའི་ཆོས་ཚོགས་ཀྱིས་ཀྱང་འཁྲུལ་ངོ་ཟིན་
པའི་ཚུལ་གྱིས་ཁོང་ལ་ཉེས་ཆད་དེ་འདྲ་བཏང་བར་འགྱོད་བཤགས་ཞུ་
དགོས་བྱུང་སྐད་དོ།།
འཇིག་རྟེན་འདིར་ཤེས་བྱ་གཞིའི་རྣམ་གཞག་ལ་ཞིབ་དཔྱད་བྱེད་
དོ་སྐད་ཀྱི་མཁས་པའི་མིང་འཛིན་པ་ཤིན་ཏུ་མང་ནའང་། ཁོང་ཚོས་
ནམ་རྒྱུན་མགོ་བདེ་དྲན་འཕྲུལ་ཁོ་ན་འཁྲབ་ནས་གོང་གི་ཐུགས་ལ་
མི་འགལ་བ་དང་གཤམ་གྱི་མཐོང་ལ་མི་གནོད་པ་ཤ་སྟག་བྱས་ཏེ་ཡོད
པས། ཁོ་བ་ཅག་ལ་ནི་རིག་པ་དང་མི་འགལ་བའི་གཏམ་ཞེས་པ་དང་
རང་ཉིད་ལ་མངའ་བའི་ཤེས་རབ་ཀྱི་རྙེད་དོན་ཞེས་པ་ཞིག་གཞར་ཡང་
ཡོད་དཀའ་བ་རེད། ཁོ་ཚོས་ནི་བདེན་པར་ངོ་ལོག་ནས་རང་ཁ་གསོ་
བའི་ལས་ཙམ་གཉེར་བ་ཡིན་འདུག
འོན་ཀྱང་ཞེ་ཕུགས་ཤིན་ཏུ་དྲོ་བ་ཞིག་ལ། བདེན་པ་དང་ཤེས་རབ་
ཀྱི་རྙེད་དོན་རང་གི་གཅེས་སྲོག་ལས་ཀྱང་བཀུར་པའི་སྐྱེས་བུ་ཆེན་པོ་
འགའ་རེའང་འཇིག་རྟེན་འདིར་བྱོན་མྱོང་བ་ཡིན་པས། ང་ཚོས་ཅིས་
ཀྱང་བརྗེད་དུ་མི་རུང་བ་ནི་ཁོང་ཅག་དང་ཁོང་ཅག་གི་མཛད་བཟང་ཁོ་
ན་མ་ཡིན་ནམ།
5.ཤེས་རབ་ཆེན་པོའི་མྱོང་བ།
རའེ་ནེ་བྷེ་སི་ཁར་ཋེ། (Rene Descartes 1596 - 1650)ཧྥ་
རན་སིའི་མཚན་ཉིད་རིག་པ་མཁན་དང་དངོས་ལུགས་རིག་པ་མཁན། རྩིས་
རིག་མཁན་བཅས་ཡིན། བརྩམས་ཆོས་གཙོ་བོ་ལ 《མཚན་ཉིད་ཀྱི་རྩ་བའི་
རིགས་པ། སོགས་འདུག
སྙན་གྲགས་རབ་ཏུ་ཆེ་བའི་མཁས་པ་ཆེན་པོ་རའེ་ནེ་རྗེ་སི་
ཁར་ཋེ་མཆོག་ནི་ཧྥ་རན་སིའི་རླབས་ཆེ་བའི་ཚན་རིག་མཁས་
དབང་ཞིག་སྟེ། ཁོང་གིས་རྩིས་རིག་དང་མཚན་ཉིད་རིག་པ་
གཉིས་ལ་ཞིབ་འཇུག་མཐིལ་ཕྱིན་པ་མཛད་དེ་གྲུབ་འབྲས་ཁྱད་དུ་
འཕགས་པ་བླངས་ཡོད་དེ། ཁོང་གིས་རྣམ་འགྲེལ་དབྱིབས་རྩིས་ཀྱི་
སྲོལ་བཏོད་ནས་རྩིས་རིག་གི་འཕེལ་རྒྱས་གསར་བའི་ལམ་བུ་ཕྱེས་
ཡོད་ལ། ནུབ་ཕྱོགས་ཀྱི་དེང་རབས་མཚན་ཉིད་རིག་པའི་བསམ་བློའི་
རྨིང་འདིང་མཁན་དུའང་ཁོང་ཉིད་བགྲང་བ་ཡིན།
ཁོང་ནི་གཞོན་ནུའི་དུས་ནས་མཁས་པའི་གྲགས་སྙན་འབར་བ་
ཞིག་ཡིན་པ་མ་ཟད། ལྷག་ཏུ་རྩིས་རིག་གི་དཀའ་གནད་བརྩི་བའི་
རྣམ་དཔྱོད་ལ་སློབ་དཔོན་ཆེན་པོའི་མཚན་སྙན་གྱི་ཅོད་པན་བཞེས་
པ་དག་གིས་ཀྱང་ཡི་རང་གིས་བསྟོད་བསྔགས་འབུལ་གྱིན་ཡོད།
ཉིན་ཞིག་ལ་སྲང་ལམ་གྱི་གྲུ་ཟུར་ཞིག་ན་མི་རྣམས་ཀྱི་སྦྱར་ཡིག་
གང་ཞིག་གི་མཐའ་བསྐོར་ནས་འདུག ཁོང་ཉིད་དེར་ཕེབས་ནས་
བལྟས་པ་ན་དེ་ནི་ཐིག་རྩིས་ཀྱི་དཀའ་གནད་གང་ཞིག་བྲིས་ཏེ་དཀའ་
གནད་འདི་སུས་འགྲོལ་ཐུབ་ན་བྱ་དགའ་ཆེན་པོའི་བདག་རྐྱེན་ཡོད་
ཚུལ་བྲིས་འདུག ཁོང་གིས་དཀའ་གནད་དེ་ཤོག་ངོར་ཕབས་ཏེ་ཕྱིར་
རང་གི་སྡོད་གནས་སུ་ལོག་ནས་དེ་ཉིད་བཀྲོལ་བའི་ལས་ལ་འབད།
ཁོང་གིས་ཉིན་གཉིས་ཀྱི་རིང་ལ་དཀའ་གནད་གང་དེ་ཡང་ནས་བསྐྱར་
དུ་ནན་ཏན་ཆེན་པོས་ཞིབ་རྩིས་མཛད་པས་མཐར་འགྲོལ་ཐུབ་པ་བྱུང་
ཚུལ་དེ་སྐབས་དེའི་མཁས་པའི་ཡང་རྩེར་གྲགས་པའི་སློབ་དཔོན་
ཆེན་མོ་པིས་ཁེ་མན་གྱིས་ཐོས་པས་ཁོང་ཉིད་ཤིན་ཏུ་ངོ་མཚར་གྱིན།
རའེ་ནེ་རྦྷེ་སི་ཁར་ཋེ་ལ་ཆེད་དུ་མཇལ་འཕྲད་ངང་གླེང་མོལ་མང་དུ་
མཛད་ནས། ཁྱོད་ནི་རྣམ་དཔྱོད་གཞན་ལས་ཡངས་པ་ཞིག་ཏུ་འདུག
པས་ཅིས་ཀྱང་རྩིས་རིག་གི་དཀའ་གནད་ཁག་ལ་ཞིབ་འཇུག་མཛད་
གལ་ཆེ་ཞེས་སུ་སྐུལ་མ་ནན་ཏན་དུ་གནང་།
སྐབས་དེ་ནས་བཟུང་རའེ་ནེ་བྷེ་སི་ཁར་ཥེ་ཡིས་ཀྱང་རང་ཉིད་ཀྱི་
མི་ཚེ་འདི་ཉིད་རྩིས་རིག་གིས་གཙོས་པའི་རིག་གཞུང་ཞིབ་འཇུག་གི་།
ལས་དོན་ལ་འབུལ་རྒྱུའི་ཆོད་སེམས་བཅངས་ནས། ཧྥ་རིན་སི་དང་
བྲལ་ཏེ་ཧོ་ལན་དུ་བྱིན་ནས་དེ་གར་མི་ལོ་ཉི་ཤུ་ལྷག་གི་ལོ་ཟླ་རིང་མོའི་
ཉིན་མཚན་མང་པོ་དག་རིག་གཞུང་ཞིབ་འཇུག་ལ་གཞོལ་བའི་ངང་དུ་བསྐྱལ།
རིག་གཞུང་ཞིབ་འཇུག་གི་ལས་དོན་ལ་མི་ཚེ་འབུལ་གྱིན་པའི
ཁོང་གིས། ཤུགས་རིག་པ་དང་། གནམ་དཔྱད་རིག་པ། སྐྱེ་དངོས་རིག་པ།
འོད་རིག་པ། དངོས་ལུགས་སོགས་རིག་ཚན་གང་ལའང་ཞིབ་འཇུག་
གི་སྦྱོར་བ་ལྷུར་བླངས་ནས་སྦྱོང་བ་ཆེན་པོ་བྱས་པ་མ་ཟད། དེ་དག་གི་
གནས་གང་ལའང་མི་སྨྲ་བའི་བརྟུལ་ཞུགས་སུ་མི་གནས་པར་དགག་
གཞག་སྤོང་གསུམ་གྱི་བགྱི་བ་ནན་གྱིས་མཛད་པ་རེད།
དེ་ལྟར་ཁོང་ནི་ཤེས་བྱའི་གནས་གང་ལའང་བློ་གྲོས་ཀྱི་འཇུག་པ་
ཡངས་པོར་ལྷོད་མཁན་ཞིག་ཡིན་པ་མ་ཟད། མཁྱེན་དཔྱོད་ཀྱི་རྩལ་
ཡང་སྐབས་དེའི་མཁས་པའི་གཙུག་རྒྱན་དུ་གྲགས་པ་དག་ལས་ཀྱང་
ཁྱད་དུ་འཕགས་པར་གྱུར་པས། མི་རྣམས་ཀྱིས་ཁོང་གི་མཁྱེན་རབ་ལ་
དད་གུས་ཆེན་པོ་བྱེད་པ་རེད།
འོན་ཀྱང་ཤེས་བྱའི་གནས་ལ་དཔྱོད་པའི་ཤེས་རབ་རྣོ་བ་ཁོང་གིས་
ནི་ང་ལ་མཁྱེན་རྩལ་ཟེར་བ་ཞིག་གང་ན་ཡོད། དོན་ངོ་མར་ངས་ནི་ཅི་
ཡང་ཤེས་ཀྱིན་མི་འདུག་ཨང་ཞེས་བློ་ཕམ་ཆེན་པོའི་རྣམ་འགྱུར་སྟོན
གྱིན་ཡོད།
ཉིན་ཞིག་ལ་ཁོང་གི་གྲོགས་མཆོག་ཅིག་གིས།རའེ་ནེ་བྷེ་སི་ཁར་ཋེ།
ཁྱོད་ལ་ནི་རིག་གནས་ཡོན་ཏན་གྱི་ཤེས་བྱ་རྒྱ་ཆེན་པོ་འདི་འདྲ་ཞིག་
འདུག་པ་ཀུན་གྱི་མཐོང་སྣང་འདི་ག་ལྟར་ན། ད་དུང་ཡང་ངས་ཅི་ཡང་
ཤེས་ཀྱིན་མི་འདུག་ཅེས་སྡུག་སྨྲེ་འདོན་པ་འདི་གཏན་ནས་མ་ལེགས་
སོ་ཞེས་པ་ན།
ཁོང་གིས། སྙིང་ཉེ་བའི་གྲོགས་མཆོག་དམ་པ་ལགས། ཁྱེད་ཀྱིས་
འདིར་གཟིགས་དང་ཞེས་ཟླུམ་གོར་ཞིག་བྲིས་ཤིང་། ཟླུམ་གོར་འདིའི་
ནང་རོལ་ནི་ངས་ཁོང་དུ་ཆུད་པའི་ཤེས་བྱ་ཡིན་ན་ཟླུམ་གོར་གྱི་ཕྱི་རོལ་
ནི་ངས་ཁོང་དུ་མ་ཆུད་པའི་ཤེས་བྱ་ལགས་པས། ཟླུམ་གོར་ནང་རོལ་
གྱི་འཇིག་རྟེན་ཆུང་ཆུང་འདི་ནི་ཟླུམ་གོར་ཕྱི་རོལ་གྱི་མཐའ་ཡས་པའི་
འཇིག་རྟེན་འདི་དང་བསྡུར་ན་ཅི་འདྲའི་ཉམས་ཆུང་བར་འདུག་ཨང་
གསུངས།
ཁོང་གིས། དོན་ངོ་མར་མི་ཞིག་ལ་ངས་ཅི་ཡང་ཤེས་སོ་སྙམ་པའི་
ང་རྒྱལ་སྐྱེས་ན་དེས་ནི་རང་ཉིད་ལ་ཤེས་རྒྱ་མཐོང་རྒྱ་ཅི་ཡང་མེད་
པའི་རང་མཚང་ཕྱིར་བསྟན་པ་ཙམ་ཡིན་ཏེ། ང་ཚོས་ཤེས་བྱ་གསར་
པ་ཁོང་དུ་ཆུད་ཐེངས་རེར་ཟླུམ་གོར་ཡང་དེ་བཞིན་དུ་ཇེ་ཆེར་འགྲོ་
སྲིད་ནའང་། དེས་ནི་ཟླུམ་གོར་གྱི་མཐའ་ཐིག་དང་ཕྱི་རོལ་གྱི་སྟོང་ཆའི་
འབྲེལ་མཚམས་ཀྱང་ཇེ་ཆེར་བཏང་བ་ཡིན་པས་ཁོང་དུ་མ་ཆུད་པའི་
ཆའང་ཇེ་མང་དུ་སོང་བ་མ་ཡིན་ནམ་ཞེས་གསུངས་སོ།།
6.འཕེལ་འགྱུར་སྨྲ་བའི་བྱུང་བ།
ཆཱར་ལེ་སི་རོའོ་བྷིར་ཋི་དྷར་ཝེན། (Charles Robert Darwin
1809 - 1882)དབྱིན་ཇིའི་སྐྱེ་དངོས་རིག་པ་བ། འཕེལ་འགྱུར་སྨྲ་བའི་སྲོལ་
འབྱེད་མཁན། བརྩམས་ཆོས་གཙོ་བོ་ལ《སྐྱེ་དངོས་རིགས་ཀྱི་འབྱུང་ཁུངས།》
སོགས་འདུག
དུས་རབས་བཅུ་དགུ་བའི་དཀྱིལ་ཙམ་ན་སྐྱེ་དངོས་རིག་པའི་སྐོར་
གྱི་བརྩམས་དེབ་ཅིག་གིས་ཡོ་རོབ་ཀྱི་གླིང་ཆེན་ཧྲིལ་བོ་འུར་ཟིང་ངེར་
བཏང་སོང་། དེ་ལྟའི་བརྩམས་དེབ་ཐུ་མོ་ཆེ་དེའི་མཚན་བྱང་ལ 《སྐྱེ་
དངོས་རིགས་ཀྱི་འབྱུང་ཁུངས》 ཞེས་ཞུ་ཞིང་རྩོམ་མཁན་གྱི་མཚན་
ལ་ནི་ཚཱར་ལེ་སི་རོའོ་བྷིར་ཋི་དྷར་ཝེན་ཞེས་འབོད།
བརྩམས་དེབ་གང་དེ་སྤྱི་ཚོགས་སུ་བཀྲམ་མ་ཐག་ཚན་རིག་
པ་དང་མཚན་ཉིད་རིག་པ་བ། ལྷ་རིག་སྨྲ་བ་སོགས་མཁས་པའི་སྡེ་
ལས་དྲང་ལྡོག་གི་ལྟ་ཚུལ་སྣ་ཚོགས་ཆར་ཤུལ་གྱི་ཤ་མོ་ལྟར་བྱུང་
ཞིང་། འགའ་རེས་ནི་ཆེས་ཆེར་བསྟོད་པའི་མཐེ་བོང་གཟེངས་སུ་
བསྒྲེངས་ནའང་། མང་པོ་ཞིག་གིས་ནི་ཁུངས་མེད་ལུང་མེད་ཀྱི་འཆལ་
གཏམ་ཁོ་ནར་བསྒྲགས་ལ།ལྷག་པར་དུ་ལྷ་རིག་སྨྲ་བ་དག་གིས་དམོད་
པའི་འཁོར་ལོ་བསྐོར་ནས་དགག་གཞག་གི་སྦྱོར་བ་ལྷུར་བླངས་པ་
རེད།
ཚཱར་ལེ་སི་རོའོ་བྷིར་ཋི་དྷར་ཝེན་གྱི 《སྐྱེ་དངོས་རིགས་ཀྱི་འབྱུང་
ཁུངས》 ཞེས་པར་སྐྱེ་དངོས་འཕེལ་འགྱུར་སྨྲ་བའི་རང་ལུགས་གསར་
བ་སྒྲུབ་བྱེད་ཀྱི་གཏན་ཚིགས་དང་བཅས་ཏེ་ཞིབ་རྒྱས་སུ་བཀྲལ་ཡོད
པས། ཚན་རིག་གི་མཁས་པའི་དབང་བོ་འགའ་རེས། ཆུར་ལེ་སི་རོའོ་
བྷིར་ཋི་དྷར་ཝེན་གྱིས་སྐྱེ་དངོས་རིག་པའི་དཀའ་གནད་ཀྱི་མདུད་པ་
མང་པོ་ཞིག་བཀྲོལ་འདུག་པ་མ་ཟད་རང་ཉིད་ཀྱི་ལྟ་བ་གསར་བའང་
བཏོན་འདུག་པས་ཤིན་ཏུ་ངོ་མཚར་ཆེའོ་ཞེས་གསུངས།
འོན་ཀྱང་། ཁོང་གིས་འཇིག་རྟེན་གྱི་སྐྱེ་དངོས་ཐམས་ཅད་རང་
བྱུང་ཁོར་ཡུག་གི་མཐུན་འགྱུར་ལ་བརྟེན་ནས་འཕེལ་འགྱུར་སྣ་
ཚོགས་ལས་བྱུང་བ་ཡིན་ལ། རང་རེ་མིའི་རིགས་ཀྱང་ཐོག་མར་སུག་
བཞིའི་དུད་འགྲོ་ནས་རང་བྱུང་ཁོར་ཡུག་གི་མཐུན་འགྱུར་སྣ་ཚོགས
ལ་བརྟེན་ནས་ད་ལྟའི་ཀེར་གྱིས་འགྲེང་ནས་འགྲོ་མཁན་འདི་འདྲར་
འཕེལ་འགྱུར་བྱུང་བ་ལས། དཀོན་མཆོག་ལྟ་བུའི་བྱེད་པོ་སུ་ཞིག་གིས་
དབང་ཡོད་ཆེན་པོས་བྱས་པ་ཞིག་གཏན་མ་ཡིན་ནོ་ཞེས་གསུངས་
པས།ལྷ་རིག་སྨྲ་བ་དག་གི་ལྟ་བ་ལ་ཕོགས་ཐུག་ཆེན་པོ་ཤོར་པ་རེད།
ལྷ་རིག་སྨྲ་བ་དག་གིས་ནི་འཇིག་རྟེན་འདིའི་སྣོད་བཅུད་ཡོད་
ཚད་ཐམས་ཅད་ལྷ་དཀོན་མཆོག་གིས་བཟོས་པར་འདོད་པ་ཡིན་ལ།
ཁོ་ཚོའི་ཆོས་གཞུང་གི་ལྟ་བ་དང་ཡོངས་སུ་རྒྱབ་གཏད་པའི་ཆར་ལེ་
སི་རོའོ་བྷིར་ཋི་དྷར་ཝེན་གྱི་འཕེལ་འགྱུར་སྨྲ་བའི་ལྟ་བ་དེ་ནི་ཁོ་ཚོའི་
མིག་སྔར་ཆེས་བླུན་ནག་གི་ལྟ་བ་ཐ་ཆད་ཅིག་ཏུ་འདུག་པས། ཁོ་ཚོས་
ཆཱར་ལེ་སི་རོའོ་བྷིར་ཋི་དྷར་ཝེན་གྱིས་ཁུངས་མེད་ལུང་མེད་ཀྱི་འཆལ་
གཏམ་བསྒྲགས་ནས་འཇིག་རྟེན་འདི་མུན་ནག་གི་གནས་སུ་འཁྲིད་
ཀྱིན་པ་རེད་ཅེས་སྨྲ།
གཏམ་དེ་དག་ཆར་ལེ་སི་རོའོ་བྷིར་ཋི་དྷར་ཝེན་གྱི་རྣ་བར་སོན་
པ་ན། ཁོང་གིས། ཆོས་དཔོན་དག་ལ་ནི་ངའི་འཕེལ་འགྱུར་སྨྲ་བའི་ལྟ་
བ་དེ་ཡང་དག་པ་མ་ཡིན་པའི་སྒྲུབ་བྱེད་རྒྱུ་མཚན་དང་བཅས་པ་གང་
ཡང་འདྲེན་རྒྱུ་མི་འདུག་སྟེ། ཁོ་ཚོར་རང་དགར་ཁོང་ཁྲོ་ཆེན་པོས་ངན་
དམོད་གཏོང་རྒྱུ་ཙམ་ལས་ཅི་ཡང་མི་འདུག་པ་རེད། གནས་ཚུལ་འདི་
ཙམ་གྱིས་ཀྱང་ངའི་ལྟ་བ་དེ་ཡང་དག་པ་ཞིག་ཡིན་པར་བདེན་དཔང་
བྱས་མི་འདུག་གམ་ཟེར།
ཆོས་དཔོན་དག་ལ་ཆར་ལེ་སི་རོའོ་བྷིར་ཋི་དྷར་ཝེན་གྱི་འཕེལ་
འགྱུར་སྨྲ་བའི་ལྟ་བ་གང་དེ་རྒྱུ་མཚན་དང་མ་བཅས་པའི་གནས་
ལུགས་གང་ཡང་བགྲང་རྒྱུ་མེད་ནའང་། ཁོ་ཚོས་སྔར་བཞིན་ཆོས་དད་
མང་ཚོགས་སོགས་ཀྱི་དཀྱིལ་དབུས་ནས། ཆར་ལེ་སི་རོའོ་བྷིར་ཋི་དྷར་
ཝེན་ནི་ལྟ་བ་ལོག་པའི་བསྟན་དགྲ་མ་རུང་བ་ཡིན་ཚུལ་དང༌། ཁོས་
ཆེད་དུ་བདག་ཅག་གི་སྐྱབས་མགོན་དམ་པར་རྒོལ་བ་གཏོང་གི་ཡོད་
ཚུལ་སོགས་ཀྱི་ངན་སྨྲས་སྣ་ཚོགས་འདོད་པ་ལྟར་དུ་བྱས་ཏེ་ཁོང་གི་
འཕྲིན་ལས་ལ་བཀག་འགོག་གི་སྦྱོར་བ་སྣ་ཚོགས་བརྩམས་པ་རེད།
ཆཱར་ལེ་སི་རོའོ་བྷིར་ཋི་དྷར་ཝེན་གྱིས། སྐྱེ་དངོས་ཐམས་ཅད་
འཕེལ་འགྱུར་གྱི་ངང་ནས་བྱུང་བའི་ལྟ་བ་གང་ནི་ངས་ལོ་ངོ་ཉི་ཤུ་ལྷག་
གི་རིང་ལ། ཡངས་པའི་རྒྱ་མཚོ་དང་དབེན་པའི་རི་སུལ་སྣ་ཚོགས་
དཀའ་སྡུག་ངང་འགྲིམས་ནས། སྐྱེ་དངོས་སྣ་ཚོགས་ལ་བརྟག་དཔྱད་
དང་ཞིབ་འཇུག་མང་དུ་བགྱིས་ཏེ་རྒྱུ་མཚན་འཚོལ་སྒྲུབ་ཀྱི་ངང་ནས་
བཏོན་པ་ཞིག་ཡིན་པས། རྒྱུ་མཚན་གང་ཡང་མེད་པ་ཞིག་རེད་ཅེ་ན་
བློ་དང་ལྡན་པ་སུས་ཀྱང་རྣར་འགྲོ་མི་སྲིད་པས། ཆོས་དཔོན་དག་གི་
ཐུགས་ཁྲོའི་ངན་དམོད་ཙམ་ལ་ནི་འཇིགས་དགོས་པ་ཅི་ཞིག་ཡོད་ཨང་གསུངས།
ཆར་ལེ་སི་རོའོ་བྷིར་ཋི་དྷར་ཝེན་གྱིས་རང་གི་འཕེལ་འགྱུར་སྨྲ་
བའི་དཀའ་གནད་དག་ཟུར་སོ་སོ་ནས་དཔྱད་ཞིབ་ཀྱིས་གོ་སླའི་རྒྱས་
འགྲེལ་བཏང་བ་སོགས་ཀྱིས། ཚཱར་ལེ་སི་རོའོ་བྷིར་ཋི་དྷར་ཝེན་གྱི་ལྟ་
བ་ནི་ཡང་དག་པའི་རྒྱུ་མཚན་དང་བཅས་པ་ཞིག་གོ་ཞེས་ཁོང་གི་ལྟ་
བ་ལ་མོས་མཁན་མང་དུ་བྱུང་ནའང་། ཆོས་དཔོན་དག་གིས་གཙོས་
མཁས་པར་རློམ་པ་མི་ཉུང་བ་ཞིག་གིས་ད་དུང་ཡང་ངན་དམོད་ཀྱི་
སྐུར་འདེབས་སྣ་ཚོགས་བྱེད་པས། ཚཱར་ལེ་སི་རོའོ་བྷིར་ཋི་དྷར་ཝེན་
གྱི་འཕེལ་འགྱུར་སྨྲ་བ་དང་འཇིག་རྟེན་བཀོད་པ་བོ་འདོད་པའི་ལྟ་གྲུབ་
གཉིས་ཀྱི་བར་ལ་རྩོད་པའི་ཚ་རླབས་འཕྱུར།
ཕྱིས་ཀྱི་ལོ་ངོ་མང་པོའི་རྗེས་ཀྱི་ཉིན་ཞིག་ལ། དབྱིན་ཇིའི་སློབ་ཆེན་
ཞིག་གི་དཔེ་མཛོད་ཁང་གི་ཚོམས་ཆེན་དུ་རྣམ་དཔྱོད་ཡངས་པའི་
མཁས་དབང་མི་ཉུང་བ་ཞིག་གི་རྒྱས་འཛོམས་ཐོག འཕེལ་འགྱུར་སྨྲ་
བ་དང་ལྷ་རིག་སྨྲ་བ་གཉིས་ཀྱི་བར་ལ་རྩོད་པ་ཚ་ངར་གྱིས་བྱུང་ཞིང་།
ལྷ་རིག་སྨྲ་བའི་ཆོས་དཔོན་ཞིག་གིས། འཕེལ་འགྱུར་སྨྲ་བའི་ལྟ་བ་ནི་
སྟོན་པ་ཡེ་ཤུ་མཆོག་གི་བཞེད་དགོངས་དྲི་མ་མེད་པ་དང་འགལ་ཞིང་
རྒྱུ་མཚན་དང་བཅས་པའི་གནས་ལུགས་ཀྱང་མེད་དོ་ཞེས་སྐྱོན་བརྗོད་བྱས།
དེར་ཆར་ལེ་སི་རོའོ་བྷིར་ཋི་དྷར་ཝེན་གྱི་ལྟ་བ་ལ་གཅིག་ཏུ་མོས་
པའི་མཁས་པ་ཧ་ཞི་ལི་ཡིས། ཆོས་དཔོན་ཆེན་པོ་ལགས། ཚཱར་ལེ་སི་
རོའོ་བྷིར་ཋི་དྷར་ཝེན་མཆོག་གིས་དོན་དུ་གཉེར་བ་ནི་འཇིག་རྟེན་གྱི་
སྐྱེ་དངོས་རྣམས་ཇི་ལྟར་བྱུང་བའི་ཚུལ་དང་དེ་དག་གི་སྡོད་ལུགས་ག་
འདྲ་ཡིན་པ་ཁོ་ན་ཡིན་པས། ཁོང་ལ་མཚོན་ན་ནི་དེ་ཉིད་ལེགས་པར་
བཤད་ནུས་པས་འཐུས་པ་ཡིན། གང་བཤད་པ་དག་དཀོན་མཆོག་གི་
དགོངས་པ་ཡིན་མིན་ལ་ནི་འབྲེལ་བ་ཅི་ཡང་མེད་དོ་ཞེས་བཤད།
དེར་ཆོས་དཔོན་དེས། ངས་སྐུ་ཞབས་ཧ་ཞི་ལི་ལ་འདྲི་བར་འདོད་
པ་ནི། ཚཱར་ལེ་སི་རོའོ་བྷིར་ཋི་དྷར་ཝེན་གྱིས་མིའི་རིགས་ཀྱི་མེས་པོ་
སྤྲེའུ་ཡིན་པར་བཤད་འདུག་ལ། ཁྱོད་ཁོའི་ལྟ་བར་འཐད་པར་འདུག་
ན་དེ་ཡང་ཁས་ལེན་ངེས་པས་ཁྱོད་ཀྱི་མེས་པོ་དག་ལས་སུ་ཞིག་སྤྲེའུ་
ཡིན་ཞེས་ཟུར་ཟ་བར་བྱས་པ་ན། ཧ་ཞི་ལི་ཡིས། ཆར་ལེ་སི་རོའོ་བྷིར་
ཋི་དྷར་ཝེན་མཆོག་གིས་མིའི་རིགས་ཀྱི་མེས་པོ་སྤྲེའུ་ཡིན་པར་བརྟག་
ཞིབ་དང་བཅས་པའི་རྒྱུ་མཚན་དང་གནས་ལུགས་མང་དུ་བགྲང་
འདུག་པས་ངས་དེ་ལྟར་དུ་ཁས་ལེན་གྱིན་ཡོད། ངས་རང་གི་མེས་པོ་
སྤྲེའུ་ཡིན་ཞེས་པའི་མ་ངེས་པའི་ངོ་ཚ་ཙམ་ལ་འཛེམས་ནས་བདེན་
པའི་གནས་ལུགས་དག་འདོར་གཏན་ནས་མི་ཕོད་དོ་ཞེས་བཤད།
དེ་ལྟར་རྩོད་པ་ཚ་ངར་ཆེན་པོ་ཡུན་རིང་དུ་བྱུང་ཞིང་ཆར་ལེ་སི་
རོའོ་བྷིར་ཋི་དྷར་ཝེན་གྱི་མགོ་ལ་ལྟ་ལོག་པ་དང་མ་རུང་བ་སོགས་ཀྱི་
དམོད་མོ་མང་དུ་ཕབས་ནའང་། བདེན་གསུང་གསེར་གྱི་རང་མདངས་
ནི་ཅི་ཙམ་བསྲེགས་བཅད་བརྡར་གསུམ་བྱས་ན་དེ་ལྟར་རང་འོད
གསལ་ལེར་སྤྲོ་བ་ཅི་ལྟ་བ་བཞིན། ཚཱར་ལེ་སི་རོའོ་བྷིར་ཋི་དྷར་ཝེན་གྱི་
འཕེལ་འགྱུར་སྨྲ་བའི་ལྟ་བའང་འཛམ་གླིང་ཡངས་པའི་ཁྱོན་ལ་ཁྱབ་
ཅིང་། ཀུན་གྱིས་མོས་གུས་བླ་མེད་དུ་ཐོབ་ལ། ཚཱར་ལེ་སི་རོའོ་བྷིར་ཋི་
དྷར་ཝེན་ཁོང་ལ་ནི་རིགས་པས་འཁོར་སྒྱུར་མཁན་གྱི་ཤིང་རྟ་ཆེན་པོ་
ཞེས་ཀྱང་བསྔགས་པ་བར་མེད་དུ་བརྗོད་དོ།།
7.ཕོའུ་ཞི་ཁེན་གྱི་རྒྱུ་ནོམ།
ཕོའུ་ཞི་ཁེན། (Alexander Pushkin 1799-1837) ཨུ་རུ་
སུའི་རླབས་ཆེ་བའི་སྙན་ངག་མཁན། མི་རྣམས་ཀྱིས་ཨུ་རུ་སུའི་སྙན་ངག་གི་ཉི་
མ་ཆེན་པོ་ཞེས་འབོད། བརྩམས་ཆོས་གཙོ་བོ་ལ《རང་དབང་ལ་བསྟོད་པ》
སོགས་འདུག
ཕོའུ་ཞི་ཁེན་ནི་ཨུ་རུ་སིའི་སྙན་ངག་མཁན་ཆེན་པོ་ཞིག་ཡིན་པ་
མ་ཟད་སྒྲུང་གཏམ་དང་ཟློས་གར་གསར་རྩོམ་སོགས་རྩོམ་རིག་གི་ལས་
ཀུན་ལ་གཞན་དྲང་མི་འཇོག་པའི་མཁས་པ་ཆེན་པོ་ཞིག་ཡིན་ལ།ཁོང་
གིས་ཨུ་རུ་སིའི་དེང་རབས་རྩོམ་རིག་གསར་གཏོད་གནང་བ་སོགས
རྩོམ་རིག་ཁྱབ་ཁོངས་ལས་བླངས་པའི་གྲུབ་འབྲས་ཀྱང་གཞན་ལས་
ཆེས་ཆེར་འབུར་དུ་ཐོན་ཡོད་པ་རེད།
རྩོམ་རིག་གི་རྣམ་དཔྱོད་བཀྲ་བའི་མཁས་པ་ཚོས། ཁོང་ལ། ཨུ་རུ་
སིའི་དེང་རབས་རྩོམ་རིག་གི་ཡབ་ཆེན་ཞེས་པ་དང་། ཨུ་རུ་སིའི་སྙན་
ངག་གི་ཉི་མ་ཆེན་པོ། ཨུ་རུ་སིའི་རྩོམ་རིག་མཁན་པོ་ཞེས་པ་སོགས་
ཀྱི་ཆེ་བར་བསྟོད་པའི་སྒྲ་དབྱངས་དང་བཅས་ཏེ་བསྔགས་པ་ཡང་ཡང་
གནང་གིན་ཡོད་ལ། དགའ་དད་གུས་གསུམ་གྱི་བགྱི་བའང་ལྷུར་ལེན་པ་རེད།
ཁོང་ནི1799ལོའི་དྲུག་པའི་དྲུག་གི་ཉིན་གྲོང་ཁྱེར་མོ་སི་ཁོར་
གནས་བཅས་པའི་སྐུ་དྲག་ཅིག་གི་ཁྱིམ་དུ་སྐུ་འཁྲུངས། ཁྱིམ་གྱི་ཆ་
རྐྱེན་བཟང་བས་ཁོང་གིས་སྐུ་ན་ཆུང་དུས་ནས་རིག་པའི་གནས་ལ་
འདོད་པ་ལྟར་དུ་སྦྱངས་པར་མཛད་ཅིང་། སྐུ་ན་གཞོན་དུས་ནས་
རྩོམ་རིག་གིས་གཙོས་རིག་གནས་ཀུན་ལ་གཞན་དྲང་མི་འཇོག་པའི་སྤོབས་པ་བརྙེས།
སྐུ་དྲག་ཆེན་པོའི་སྲས་སྐུ་ཞབས་ཁོང་ལ་རྒྱུ་འབྱོར་མངའ་ཐང་གི་
རྒྱས་སྤྲོས་འཛོམས་པོ་ཡོད་ནའང་ཁོང་གིས་དེ་ཉིད་སྤྱད་དེ་རྫིག་མདོག་
ཅི་ཡང་ངོམ་གི་མེད་ལ། ཁོང་གིས་ནམ་རྒྱུན་དུ། རྒྱུ་ནོར་མངའ་ཐང་ཅི་
ཙམ་འཛོམས་ནའང་གནས་ལུགས་རྟོགས་པའི་ཤེས་རབ་དང་བསྡུར་
ན་ནི་རིན་ཐང་ཅི་ཡང་མི་འདུག་ཅེས་གསུང་གིན་ཡོད་ལ། རང་ཁྱིམ་
གྱི་ལོངས་སྤྱོད་ལ་དོ་སྣང་ཅི་ཡང་མི་མཛད་པར་སྙན་ངག་གསར་རྩོམ་
སོགས་ཀྱི་ལས་ཁོ་ནར་གཞོལ་གྱིན་ཡོད།
རིམ་གྱིས་ཁོང་ལ་རྩོམ་རིག་གར་སྟེགས་སུ་གོ་གནས་མི་དམན་
པ་ཐོབ་ཅིང་ཁོང་གི་བརྩམས་ཆོས་ཀྱི་ཤུགས་རྐྱེན་ཐེབས་པའི་གཞོན་
སྐྱེས་ཀྱང་མི་ཉུང་བ་ཞིག་བྱུང༌། ཁོང་གིས་དེ་དག་ལ། རང་ཉིད་ཀྱི་
བསམ་བློ་དང་ཤེས་རབ་མེད་པའི་མི་ནི་འཇིག་རྟེན་འདིའི་སྟེང་གི
ཆེས་དབུལ་བའི་མི་ཡིན་པས། ང་ཚོས་རང་ཉིད་ཆེས་དབུལ་བའི་མི་
ཞིག་ཏུ་མི་འགྱུར་བའི་ཕྱིར་དུ་དཔེ་ཀློག་དང་སློབ་སྦྱོང་ལ་འབད་པར་
རིགས་ཏེ། དཔེ་ཀློག་དང་སློབ་སྦྱོང་ནི་མི་གཞན་གྱི་བསམ་བློ་དང་
ཤེས་རབ་ལ་བརྟེན་ནས་རང་ཉིད་ཀྱི་བསམ་བློ་དང་ཤེས་རབ་གསོ་
བའི་གོ་རིམ་ཞིག་ཡིན་ནོ་གསུངས།
ཁོང་གིས་བསམ་བློ་དང་ཤེས་རབ་མངའ་བའི་མཁས་པ་ཚོ་མ་
གཏོགས་ལོངས་སྤྱོད་རྒྱས་སྤྲོས་ལ་གོམས་པའི་སྐུ་སྲས་དག་གཏན
ནས་མིག་ནང་ཏུ་འཇོག་གིན་མེད་ལ། སྐུ་སྲས་གཞོན་ནུ་དག་གི་
ལོངས་སྤྱོད་རྒྱས་སྤྲོས་ལ་ཤིན་ཏུ་མི་མོས་པའི་རྣམ་འགྱུར་གྱིས་དགག་
པའང་སྐྱོན་གྱིན་ཡོད། ཚུལ་དེས་ན་སྐུ་སྲས་གཞོན་ནུ་དག་གིས་ཀྱང་
ཁོང་ལ་འཁོན་འཛིན་ཆེན་པོ་བྱེད་ཀྱིན་ཡོད་པ་རེད།
ཐེངས་ཤིག་ཁོང་ཉིད་སྲང་ལམ་དུ་འཆམ་འཆམ་ལ་སྐྱོད་ཀྱིན་པའི་
སྐབས། སྐུ་སྲས་གཞོན་ནུ་ཞིག་རྒྱས་སྤྲོས་ཆེན་པོ་དང་བཅས་ཏེ་འགྲོ་
བཞིན་པ་དང་འཕྲད། སྐུ་སྲས་དེས་ཉེ་ལམ་ཁོང་ལ་སྒོར་མོའི་དཀའ
ངལ་འབྱུང་གི་ཡོད་རབས་ཤིག་ཐོས་པས། ད་ནི་ཕོའུ་ཞི་ཁེན་ལ་འཕྱ་
དམོད་བྱ་བའི་གོ་སྐབས་བྱུང་སོང་བས་གོ་སྐབས་འདི་ངེས་པར་དམ་
འཛིན་གྱིས་ཁོ་ལ་འཕྱ་དམོད་མཐོང་ཆུང་ཡིད་ཚིམ་པ་ཞིག་བྱ་དགོས་སྙམ།
དེ་ལྟར་ཁོས་ཤིན་ཏུ་རྫིག་ཉམས་ཆེན་པོས་ཁོང་གི་མདུན་བཀག་
ནས། ཕོའུ་ཞི་ཁེན། ངས་བལྟས་ན་ཁྱོད་ཀྱི་ཁུག་མ་སྟོང་བ་སྟོང་རྐྱང་
དུ་གྱུར་འདུག་ཟེར་བ་ན། ཁོང་གིས་མི་འདིས་རང་ལ་ཚོད་བྱེད་ཀྱིན་
འདུག་སྙམ་ནས།ཁོང་གིས།སྲས་སྐུ་ཞབས་ལགས། ཁྱེད་ཀྱིས་རང་ཉིད
ཀྱི་ཁུག་མའི་ནང་གི་སྒོར་མོ་ངོམ་འདོད་པ་ཡིན་ནམ། ངའང་རྒྱུ་ནོམ་
མེད་ས་ཞིག་གཏན་ནས་མིན་ཏེ། ངའི་ཁུག་མའི་ནང་གི་རྒྱུ་ནོམ་དེ་
ཁྱོད་ཀྱི་ཁུག་མའི་ནང་གི་སྒོར་མོ་ལས་ཆེས་ཆེར་ལྷག་པ་ཡོད་དོ་ཞེས་བཤད།
སྐུ་སྲས་དེས་ཐེ་ཚོམ་དང་བཅས་ཏེ། ཁྱོད་ཀྱི་ཁུག་མའི་ནང་ན་དེ་
འདྲའི་རྒྱུ་ནོམ་རྩ་ཆེན་ཞིག་ཡོད་ན་ཕྱིར་བཏོན་ནས་མི་སྟོན་པ་ཅི་ཡིན་
ཟེར་བ་ན། ཁོང་གིས་རུམ་ནས་དཔེ་ཆ་ཞིག་བླངས་ནས་སྟོན་གྱིན།
ངའི་རྒྱུ་ནོམ་ནི་ཨུ་རུ་སིའི་གསལ་བྱེད་སོ་གསུམ་པོ་ལས་འབྱུང་གི་
ཡོད། འདི་ལས་བྱུང་བའི་རྒྱུ་ནོམ་ལ་ནི་ནམ་ཡང་འཛད་མཐའ་ཡོད་པ་
མ་རེད། ཁྱེད་ཀྱི་སྒོར་མོ་དག་ནི་ཉིན་གཅིག་གི་རིང་ལའང་མི་བརྟན་
པར་མེད་བརླགས་སུ་འགྱུར་སྲིད་པ་རེད་ཅེས་བཤད།
8.ཞལ་དམ་མཐའ་འཁྱོལ་གྱི་མཛད་པ།
གྷན་དྷི། (Mohandas Karamchand Gandhi 1869 - 1948)
རྒྱ་གར་མི་རིགས་ལས་འགུལ་གྱི་གཙོ་འཛིན། འཚེ་མེད་བསྟུན་མེད་ཀྱི་ཆབ་སྲིད་
འཐབ་རྩོད་སྲོལ་འབྱེད་མཁན།
རྒྱ་གར་གྱི་སེམས་དཔའ་ཆེན་པོ་གྷན་དྷི་ནི་འཛམ་གླིང་གི་སྐྱེས་
ཆེན་གསེར་རིའི་ཕྲེང་བ་ལྟར་གྱི་དབུས་ན་གཟི་བརྗིད་ཀྱི་ཁྱད་པར་དང་
བཅས་པ་ཞིག་ཡིན་ལ། ཁོང་གིས་འཚེ་མེད་བསྟུན་མེད་ཀྱི་ལྟ་བས་
འཛམ་གླིང་ཤར་ནུབ་ཀྱི་ཆབ་སྲིད་འཐབ་རྩོད་མང་པོར་ཤུགས་རྐྱེན་
ཆེན་པོ་ཐེབས་ནས་བདེ་ལེགས་ཀྱི་དཔལ་དུ་བྱས་པས། ཁོང་ནི་འཛམ་
གླིང་མི་མང་གི་སེམས་ཁོང་ན་ཞི་བའི་སློབ་དཔོན་གྱི་ཚུལ་དུ་བརྗིད་
ཆགས་སུ་གནས་ཡོད།
ཁོང་གི་འཚེ་མེད་བསྟུད་མེད་ཀྱི་ལྟ་བ་ནི། ཕ་རོལ་བོས་རང་ལ་ཅི་
ཙམ་དུ་བརྡེགས་པ་སོགས་བྱས་ནའང་དེ་ལ་བཟོད་དེ་ཕར་འཚེ་བ་ཅི་
ཡང་མི་བྱེད་པ་དང་། རང་གི་མངོན་འདོད་གང་དེ་ལེགས་པར་འགྲུབ་
པའི་དོན་དུ་གཞན་ལ་བསྟུན་པའང་མི་གནང་བ་ཞིག་ཡིན་ལ། དེར་
བདེན་པའི་ཨུ་ཚུགས་ཞེས་ཀྱང་བྱ་བ་རེད།
བདེན་པའི་དོན་དུ་ཨུ་ཚུགས་བྱ་བ་ནི་ཤིན་ཏུ་དཀའ་བའི་གནས་
ཤིག་ཡིན་པ་སྨྲ་ག་ལ་དགོས་ཤིང་། ལྷག་པར་དུ་བདེན་པ་གང་དེའི་
འབྲས་བུ་དོན་དུ་སྨིན་རག་བར་ཨུ་ཚུགས་བྱ་རྒྱུ་ནི་དེ་བས་ཀྱང་ཆེས་
ཆེར་དཀའ་བ་ཞིག་ཡིན་ངེས།
འོན་ཀྱང་བདག་ཉིད་ཆེན་པོ་གྷན་དྷི་མཆོག་གིས་ནི་བདེན་པའི་
ཨུ་ཚུགས་ཡུན་ནས་ཡུན་དུ་བསྟེན་ནས། མུམུན་པའི་སྨག་ཆེན་མཐའ་
རུ་དེད་དེ་རང་དབང་བདེ་དྲོད་ཀྱི་ཉི་འོད་འཇམ་པོ་ཞིག་རང་གི་མེས་
རྒྱལ་གྱི་ཡངས་པའི་ཁྱོན་ལ་དྲངས་པ་རེད།
ཁོང་གིས་དྲག་སྤྱོད་བཙན་པའི་དབྱིན་ཇིའི་དབང་བསྒྱུར་ལ་རྒོལ་
བ་བྱས་ནས་བདེན་པའི་ཨུ་ཚུགས་ཆེན་པོས་ཐེངས་བཅུ་ཁ་ལྷག་ལ་
བཙོན་དུ་བཞུགས་པ་དང་ཟས་བཅད་ཀྱི་ངོ་རྒོལ་མཛད་ལ། རང་གི་
སྤུན་ཟླ་ཚོའི་ནང་འཁྲུག་ཞི་འཇགས་ཀྱི་ཕྱིར་དུའང་དགུང་ལོ་བདུན་ཅུ་
ལྷག་གི་བགྲེས་སོང་གི་སྐབས་ཀྱང་བསྟུན་མར་ཟས་བཅད་ལན་མང་
མཛད་པ་རེད།
མི་རྣམས་ཀྱིས། གྷན་དྷིའི་བདེན་པའི་ཨུ་ཚུགས་ཀྱི་ལྟ་བ་ནི་
དཔའ་སྤོབས་རྣམ་པར་མཐོ་བའི་སྐྱེས་ཆེན་ཚོའི་ཉམས་ལེན་དུ་བསྟར་
རྒྱུ་ལས། འུ་ཅག་རང་ག་བ་དག་གིས་ནི་ཆ་ཙམ་ཡང་ལག་ལེན་ལ་
བསྟར་དུ་མི་ཐུབ་བོ་ཟེར།འོན་ཀྱང་།གྷན་དྷི་ཁོང་གིས་བདེན་པའི་དོན་
ལ་ཨུ་ཚུགས་མཐའ་འཁྱོལ་བྱེད་པའི་སྙིང་སྟོབས་ངོ་མཚར་བ་གང་ནི
ཆུང་ངུའི་དུས་ཀྱི་གཤིས་སྤྱོད་ལས་རིམ་པར་བྱུང་བ་ཞིག་སྟེ།
ཁོང་ཉིད་གཞོན་ནུའི་སྐབས་སུ་དབྱིན་ཇིར་ཁྲིམས་ལུགས་སློབ་
སྦྱོང་བྱེད་དུ་འགྲོ་བའི་འདུན་མ་འགོག་མེད་དུ་སྐྱེས་པ་ན། རིགས་རྒྱུད་
གཅིག་པའི་རྒན་པོ་དག་ལྷན་དུ་འཚོགས་ནས། ཁྱོད་ཀྱི་འདོད་བློ་དེ་
ནི་གཏན་ནས་མི་རུང་སྟེ། ས་དེ་གར་སོང་ན་རང་རེའི་ཆོས་ལུགས་ཀྱི་
བཟང་སྤྱོད་དག་བསྲུང་མི་ཐུབ་པ་མ་ཟད། རང་རེའི་ཆོས་ལུགས་ན
རྒྱ་མཚོའི་ཕ་རོལ་ཏུ་འགྲོ་བ་གཏན་ནས་མི་རུང་བའི་དོན་དུ་གསུངས་
ཡོད་དོ་ཞེས་བཀག་འགོག་སྣ་ཚོགས་སུ་བྱས་ཀྱང་། ཁོང་གིས་ང་ཅིས་
ཀྱང་འགྲོ་དགོས་ཞེས་ཨུ་ཚུགས་བྱས་ཏེ་འདོད་བློ་བསྒྱུར་དུ་མ་ཐུབ་པ་
རེད།
དེའི་དོན་ལ་ཁོང་གི་མ་ཡུམ་གྱིས་ཀྱང་སེམས་ངལ་ཚད་མེད་བྱེད་
པ་སྟེ། བུ་ཁྱོད་ས་དེར་ཕྱིན་པ་ཡིན་ན་ས་དེ་གར་བག་མེད་ཀྱི་ལས་ངན་
སྣ་ཚོགས་ལ་མཆོག་ཏུ་སྤྱོད་སྐད་ན་ཁྱོད་ཉིད་ཅིས་ཀྱང་བརླག་སྲིད་
པ་འདུག་ཅེས་པ་ན། ཁོང་གིས་མ་ཡུམ་གྱི་སར་དབྱིན་ཇི་ནས་ཤ་ཆང་
འདོད་ཡོན་ལ་གཏན་ནས་མི་སྤྱོད་པའི་དམ་བཅའ་ཕུལ་བས་མ་ཡུམ་
གྱི་བློའང་བདེ་བར་ཕྱིན་ནས་ཁོང་ཉིད་ལམ་འཇུག་གནང་།
དབྱིན་ཇིའི་ལུང་བར་ཐོན་དུས་ཁོང་གི་གཡས་གཡོན་ཐམས་ཅད་
ཤ་ཟ་མཁན་གྱིས་གང་ནས་ཡོད་པ་ལས་ཤ་མི་ཟ་མཁན་ཞིག་ཤིན་ཏུ་
ནས་ཀྱང་དཀོན་པས། ཁོང་ལ་བཞེས་ལག་མཆོད་སྐབས་དག་ཏུ་ཤིན་
ཏུ་སྟབས་མི་བདེ་བ་ལྟ་བུའི་དཀའ་ངལ་མང་དུ་འབྱུང་གིན་ཡོད། ལྷག་
པར་ཁོའི་གྲོགས་པོ་དག་གིས་ཤ་ཅིས་ཀྱང་ཟ་དགོས་པ་དང་ཤ་མ་ཟོས་
ན་ལུས་པོར་གནོད་ཚུལ་དང་། ཡུམ་ལ་ཁས་བླངས་ཟིན་ནའང་རང་གི་
ལུས་པོ་དེ་བས་ཀྱང་གལ་ཆེ་ཚུལ། ཡུམ་དང་ཁྱོད་གཉིས་ནི་བར་ཐག་
རིང་པོས་ཆོད་པས་གནས་འདི་ནས་ཤ་ཟོས་ཀྱང་ཅི་ཞིག་སྐྱོན་ཚུལ་
སོགས་མང་དུ་ལབ་པ་ན། ཁོང་གིས། བཀའ་དྲིན་ཆེ། གང་ལྟར་ངས་
ནི་མ་ཡུམ་གྱི་མདུན་ནས་དམ་བཅས་ཟིན་པས་ད་ནི་ཅིས་ཀྱང་བཟའ་
བར་མི་བྱའོ་ཟེར།
ཉིན་ཞིག་ཁོང་སློབ་གྲོགས་འགའ་དང་མཉམ་དུ་གྲོང་མཐའ་རུ་
འཁྱམ་འཁྱམ་ལ་ཕེབས་ནས་ཕྱིར་འོང་བའི་ལམ་ནས་ཁོང་ཚོ་ཟ་ཁང་
ཞིག་ཏུ་ཕྱིན་ནས་དགུང་ཟས་ཟོས། ཟ་ཁང་དེར་དཀར་ཟས་ཀྱི་རིགས་
ཅི་ཡང་མེད་པས་གྷན་དྷི་ཁོང་ལྟོ་བ་ལྟོགས་ཀྱིན་ལྟོགས་ཀྱིན་དུ་ཟུར་
གྱི་ཅོག་ཙེ་ཞིག་གི་སྟེང་ཙོག་ནས་བཞུགས། སློབ་གྲོགས་ཚོས། མཚན་
གང་བོར་སྡུག་མུག་ཏུ་སྡོད་པ་ལས་ད་ཐེངས་གཅིག་པོ་འདིར་ཤ་ཟོས་
ནའང་འགྲིག་པ་མིན་ནམ་ཞེས་པར། ཁོང་གིས་མཚན་གཅིག་གི་
བཀྲེས་ལྟོགས་ལ་བསྲོན་པ་སླ་ཡི་ཡུམ་ལ་ཕུལ་བའི་དམ་བཅའ་དང་
འགལ་བ་ནི་དེ་ལྟ་མ་ཡིན་ནོ་ཟེར།
དེ་ལྟར་དམ་པ་ཁོང་ལ་ཆེ་ཆུང་ཅི་རིགས་པའི་ཞལ་དམ་གང་ཞིག་
མཛད་པ་ཐམས་ཅད་མཐའ་འཁྱོལ་ཡང་དག་པར་མཛད་པའི་རང་
གཤིས་བཟང་པོ་རྒྱུད་ལ་མངའ་བས་ན། ཁོང་གི་བདེན་པའི་ཨུ་ཚུགས་
ཀྱི་མཛད་པ་དག་ཀྱང་ལེགས་པར་མཐར་སོན་དུ་ཕྱིན་པ་མ་ཡིན་ནམ།
9.ལྕམ་མའེ་རེ་ཁོའུ་རེའི་མཚན་སྙན་ལྟ་བ།
ལྕམ་མའེ་རེ་ཁོའུ་རེ། (Marie Curie 1867- 1934)ཧྥ་རན་
སིའི་སྐྱེས་མ་ཚན་རིག་པ་གྲགས་ཨན། 1903ལོར་ནོ་བྷེལ་དངོས་ལུགས་རིག་
པའི་བྱ་དགའ་དང་། 1911ལོར་ནོ་བྷེལ་རྫས་འགྱུར་རིག་པའི་བྱ་དགའ་ཐོབ།
དཔལ་ལྡན་འཛམ་བུའི་དཀྱིལ་འཁོར་ཆེན་པོ་འདི་མཚན་སྙན་
གྱི་གྲགས་པ་ཡུག་གཅིག་གིས་ཁྱབ་པར་བྱས་པའི་ཚན་རིག་མཁས་
དབང་མ་ལྕམ་མའེ་རེ་ཁོའུ་རེ་མཆོག་ནི་མཚན་སྙན་ཆེ་བསྟོད་སྣ་
ཚོགས་ཀྱི་བདག་ཉིད་ཅིག་སྟེ། ཁོང་མོར་ནོ་བྷེལ་གཟེངས་རྟགས་ཞེས་
པའི་གཟེངས་རྟགས་སྐད་པོ་ཆེ་གང་ཉིད་ཐེངས་གཉིས་ལ་ཐོབ་མྱོང་བ་
མ་ཟད། དེ་ལས་གཞན་གྱི་གཟེངས་རྟགས་ཆེ་ཆུང་སྣ་ཚོགས་བརྒྱ་ཕྲག་
ལྷག་ཅིག་ཐོབ་མྱོང་ལ། དེ་དག་གི་ཁྲོད་དུ་རྒྱལ་ཁབ་རིམ་པའི་ཆེས་
མཐོའི་གཟེངས་རྟགས་ཀྱང་ཤིན་ཏུ་མང་པོ་ཡོད་པ་རེད།
འོན་ཀྱང་། ཁོང་མོས་ནི་རང་ལ་ཐོབ་པའི་གཟེངས་རྟགས་དང་
གཟེངས་དངུལ་གང་དག་ངོམ་ནས་རང་ཉིད་ཀྱི་ཆེ་བ་སྒྲོག་པའི་ཚུལ
ཅི་ཡང་མི་བྱེད་ལ། དེ་དག་གི་ཚུལ་ལ་དོ་སྣང་ཡང་མི་མཛད་པར་སྔར་
ལྟར་ཤིན་ཏུ་བབ་ཆགས་པའི་ངང་ཚན་རིག་ཞིབ་འཇུག་གི་ལས་དོན་
ལ་འབད་པ་ལྷུར་གྱིས་ལེན་པའི་རྣམ་ཐར་སྐྱོང་བས། མི་རྣམས་ཀྱིས་
ཁོང་མོར་དྭངས་གཙང་གི་ཚན་རིག་འཕགས་མ་ཞེས་ཀྱང་བསྟོད་དོ།།
ཁོང་མོས། ཚན་རིག་ཞིབ་འཇུག་པ་ངོ་མ་ཞིག་ཡིན་ན་ནི་
གཟེངས་རྟགས་དང་གཟེངས་དངུལ་དག་གིས་ཅི་ཡང་བྱར་མེད་དེ། ཁོ་
ལ་ངེས་པར་མཁོ་བ་ནི་ཚན་རིག་ཞིབ་འཇུག་གི་ལས་དོན་སྟེང་དུ་ཐོབ་
པའི་གྲུབ་འབྲས་དེ་ཡིན་པས་སོ།། གལ་སྲིད་ཚན་རིག་ཞིབ་འཇུག་པ་
ཞིག་རང་གི་ལས་དོན་སྟེང་དུ་ཐོབ་པའི་གྲུབ་འབྲས་ཀྱིས་མ་ཚིམས་
པར། དེ་ལས་གཞན་གྱི་མཚན་སྙན་སོགས་དོན་དུ་གཉེར་ན་ནི་རུལ་
སུངས་ལས་ཀྱང་རུལ་སུངས་པ་ཡིན་ནོ་གསུངས།
ཁོང་མོས་གང་གསུངས་པའི་ལེགས་བཤད་དེ་ཉིད་ཁོང་མོ་རང་གི་
ཉམས་ལེན་གྱི་མཐིལ་དུ་བཟུང་ནས་སྐུ་ཚེ་གང་བོར་ཕྱིན་པས། ཨེན་
སི་ཐན་སོགས་ཚན་རིག་གི་སྐྱེས་ཆེན་གཞན་དག་གིས་ཀྱང་ཁོང་མོའི་
ཀུན་སྤྱོད་ཀྱི་མཛེས་པ་ལ་ཤིན་ཏུ་ཡི་རང་བའི་བསྔགས་པ་ཕུལ་མྱོང་བ་རེད།
ཁོང་མོས། མི་སུ་ཞིག་ཡིན་ནའང་རང་རང་ལ་ལས་ཀ་རེ་ངེས་
པར་ཡོད་པ་ཡིན་ལ། རང་གིས་ལས་ཀ་གང་ཞིག་ལ་འབད་ནའང་
རུང་གི ལས་ཀ་དེའི་སྟེང་ནས་བླངས་པའི་གྲུབ་འབྲས་ནི་ད་གཟོད་
ཁྱོད་ཀྱིས་གཞན་ལ་ངོམ་དུ་རུང་བ་དེ་ཡིན་པ་ལས། མཚན་སྙན་དང་
གཟེངས་རྟགས་ཟེར་བ་སོགས་ལ་གཙིགས་ཆེ་བར་སོང་ན་ནི་རང་ཉིད་
རུལ་སུངས་ལ་མི་འགྱུར་བའི་ངེས་པ་མེད་དོ་གསུངས།
ཁོང་མོས་རང་གི་བུ་མོ་གཉིས་ལའང་ཆུང་ངུའི་དུས་ནས་གནས་
ལུགས་འདི་སེམས་ལ་འཇགས་སུ་འཇུག་གིན་ཡོད་དེ། ཉིན་ཞིག་ལ་
ཁོང་མོའི་གྲོགས་མོ་བཟང་པོ་ཞིག་ཁོང་ཚང་ལ་ཡོང་བ་ན། བུ་མོ་
གཉིས་ཀྱིས་དབྱིན་ཇིའི་རྒྱལ་རྒྱུད་རིག་གཞུང་སློབ་ཚོགས་ཀྱིས་ཉིན་
ཤས་སྔོན་ཁོང་མོར་ཕུལ་བའི་གསེར་གྱི་གཟེངས་རྟགས་གང་ཉིད་རྩེད་
ཆས་སུ་ཁྱེར་ནས་བག་ཡངས་ངང་རྩེད་བཞིན་འདུག
གྲོགས་མོ་དེ་ཤིན་ཏུ་ཧ་ལས་པའི་ངང་། གཟེངས་རྟགས་གལ་བོ་
ཆེ་འདི་འདྲ་ཞིག་བྱིས་པར་རྩེད་ཆས་བྱེད་དུ་འཇུག་པ་ནི་ག་ལ་རུང་ངོ་
ཞེས་པ་ན། ཁོང་མོས། མཚན་སྙན་ནི་མ་གཞི་ནས་རྩེད་ཆས་ཤིག་དང་
འདྲ་བས།རྩེད་ཆས་དེ་རྩེད་ཆས་ཀྱི་སར་འཇོག་པ་ལས།དོན་དུ་གཉེར་
རྒྱུའི་དམིགས་འདུན་དུ་གཟུང་མི་རུང་ཞིང་། སྙན་གྲགས་དོན་དུ་
གཉེར་དྲགས་ན་མི་ཚེ་གཡང་དུ་མི་ལྷུང་བའི་ངེས་པ་མེད་པས། ངས་
ནི་ཚུལ་དེ་ཉིད་བྱིས་པ་གཉིས་ལ་ཤེས་སུ་འཇུག་འདོད་པ་ཙམ་ཡིན་
ཞེས་བཤད་དོ།།
10.ལུས་རྩལ་གྱི་སྙིང་དོན།
ཕའོ་ལོ་བྷཻ་ཁཱ་ནེའོ། ( Paolo Di Canio 1968-)འཛམ་གླིང་ན་
མིང་དུ་གྲགས་པའི་རྐང་རྩེད་སྤོ་ལོ་མཁན།
དབྱི་ཏ་ལིའི་ལུས་རྩལ་བ་ཏིས་ཁཱ་ནེའུ་ཨོ་ལགས་ནི་འཛམ་གླིང་ན་
མིང་དུ་གྲགས་པའི་རྐང་རྩེད་སྤོ་ལོའི་ལུས་རྩལ་བ་ཞིག་ཡིན་ཞིང་། ཁོའི་
གནད་འགག་གི་སྐབས་སུ་བརྟན་བརླིང་འཇིགས་བྲལ་གྱི་ངང་ནས་སྤོ་
ལོ་དྲྭ་ནང་དུ་གཡུག་པའི་ཚུལ་ནི་ཤིན་ཏུ་ནས་ཀྱང་ལྟད་མོ་བ་དག་གི་
ཡིད་ཀྱི་དབང་པོ་འཕྲོག་པ་ཞིག་ཡིན་ལ། དེ་བས་ཀྱང་ཁོའི་ལུས་རྩལ་ལ་
བཟུང་བའི་འདྲ་མཉམ་གྱི་ལྟ་བ་དང་དེ་ལ་བརྟེན་པའི་བཟང་པོའི་སྤྱོད་
སྟངས་ཀྱིས་ནི་འཛམ་གླིང་མི་མང་གི་ཡིད་ཀྱི་དྭངས་པ་དྲངས་ཡོད།
2000 ལོའི་ཟླ་བཅུ་གཉིས་པར་དབྱིན་ཇིའི་མན་ཋི་སི་ཐི་གྲོང་
ཁྱེར་དུ་འཚོགས་པའི་རྐང་རྩེད་སྤོ་ལོའི་འགྲན་ཚོགས་ཆེན་པོ་ཞིག་
གི་སྟེང་། ཏིས་ཁཱ་ནེའུ་ཨོ་ཡོད་སའི་རུ་ཁག་གིས་རུ་ཁག་གཞན་ཞིག་
ལ་འགྲན་རྒྱུར་ཁེལ་བས། རུ་ཁག་གཉིས་ཀྱིས་དུས་ཡུན་རིང་པོའི་ཡུན་
དུ་ང་རྒྱལ་ཁྱོད་ཕམ་གྱི་ངང་ནས་འགྲན་བསྡུར་ཚབ་པོ་ཆེ་བྱས་ནའང་།
འགྲན་བསྡུར་གྱི་དུས་ཡུན་རྫོགས་རྒྱུར་སྐར་མ་གཅིག་ཙམ་ལས་མེད་
པའི་དུས་མཐའི་སྐབས་ཀྱང་རུ་ཁག་གཉིས་ཀྱི་ཐོབ་འབྲས་ནི1:1ཡིན་
པས་རྒྱལ་ཕམ་གྱི་ཤན་ཅི་ཡང་མ་བྱུང་བར་འདྲ་མཉམ་གྱི་ངང་དུ་ལུས་ཡོད།
དེ་ལྟའི་གནད་འགག་ཆེན་པོའི་སྐབས་སུ། རུ་ཁག་གཞན་པ་དེའི་
སླེ་དྲྭའི་སྒོ་འགོག་མཁན་ཇེ་ལ་ཏི་ཞེས་པར་སྤོ་ལོ་འགོག་སྐབས་སུ་
སྟབས་ཉེས་ཏེ་པུས་མོར་རྨས་སྐྱོན་ཐེབས་བྱུང་བས་ཁོས་ནི་ན་ཟུག་མ་
བཟོད་པར་པུས་མོ་བསྐྱོར་ནས་ས་རུ་འགྲེ་ལོག་བྱེད་ཀྱིན་འདུག ཏག་
ཏག་གི་སྐབས་དེར་སྤོ་ལོ་ནི་སླེ་དྲྭ་དང་ཐག་མི་རིང་བའི་སར་ཡོད་པའི་
ཏིས་ཁཱ་ནེའུ་ཨོའི་ཕྱོགས་སུ་གཡུག་བྱུང་། ཁོ་དང་སླེ་དྲྭའི་བར་ཐག་ལ་
སྨི་བཅུ་ཁ་ཞིག་ལས་མེད་པས་ཁོས་རྩལ་གཞན་པ་ཅི་ཡང་མི་དགོས་
པར་ཤུགས་ཆེ་ཙམ་བཏོན་ན་སྤོ་ལོ་སླེ་དྲྭའི་ནང་བསྡུ་ཐུབ་པ་ཐག་གིས་
ཆོད་འདུག་པས། དེར་འདུས་ཀྱི་ལྟད་མོ་བ་དག་གིས་ཏིས་ཁཱ་ནེའུ་ཨོས་
སྤོ་ལོ་སླེ་དྲྭའི་ནང་དུ་བསྡུས་ཏེ2:1གི་ཐོབ་འབྲས་ཀྱིས་རུ་ཁག་གཉིས་
ཀའི་རྒྱལ་ཕམ་གྱི་ཤན་དབྱེ་བར་བསྒུག
དེ་སྔོན་རུ་ཁག་གཞན་པ་དེ་ཐེངས་གཉིས་ལ་ཕམ་ཟིན་པས་ད་
ཐེངས་ཀྱི་སྤོ་ལོ་འདི་བསྡུས་པ་ཡིན་ན་སླར་ཡང2:1གི་ཐོབ་འབྲས་
ཀྱིས་ཏིས་ཁཱ་ནེའུ་ཨོའི་རུ་ཁག་ལ་རྒྱལ་ཁ་ཐོབ་པ་ཡིན་པས། རུ་ཁག
གཞན་དེ་བསྟུད་མར་ཐེངས་གསུམ་ལ་ཕམ་པ་རེད། དེ་ལྟའི་གྲུབ་
འབྲས་ནི་ཏིས་ཁཱ་ནེའུ་ཨོ་སོགས་ཀྱི་རྒྱལ་ཁ་ཆེན་པོ་ཞིག་ཅི་ལ་མིན།
འོན་ཀྱང་། ཏིས་ཁཱ་ནེའུ་ཨོ་ལགས་ཀྱིས་ནི་སྤོ་ལོ་སླེ་དྲྭའི་ནང་དུ་
མ་གཡུག་པར་རང་གི་བྲང་ཁར་སྦྱར་བྱུང༌། སྐབས་ཏག་ཏག་ལ་དེར་
འདུས་ཀྱི་ལྟད་མོ་བ་ཁྲི་སྟོང་མང་པོས་དགའ་བསུའི་ཐལ་སྒྲ་འབྲུག་སྟོང་
ལྡིར་བ་ལྟར་དུ་བརྡེབས་ནས་ཁོང་ལ་དགའ་འབོད་བྱས་བྱུང་སྟེ། ཁོང་
གི་སྤྱོད་ཚུལ་གང་དེས་ནི་ལུས་རྩལ་གྱི་བླ་ན་མེད་པའི་སྙིང་སྟོབས་ཏེ།
ཞི་བདེ་དང་འདྲ་མཉམ། བདེན་དོན་དང་མཛའ་འབྲེལ་སོགས་མངོན་
པར་བྱས་བྱུང་བས་སོ།།
ཏིས་ཁཱ་ནེའུ་ཨོ་ཡིས།ལུས་རྩལ་བ་ཞིག་ཡིན་ན་ལུས་ཀྱི་རྩལ་ཁྱད་
ཐོན་ཞིག་ངེས་པར་མཁོ་མོད། དེ་ལས་ཀྱང་ལུས་རྩལ་གྱི་དོན་དམ་པའི་
སྙིང་སྟོབས་ཡོད་པ་གལ་ཆེ་བ་ཡིན་ནོ་གསུངས།
ཁོང་གིས་གསུངས་པ་ནི་ཤིན་ཏུ་མད་དེ། ལུས་རྩལ་བ་དག་གིས་
ཀྱང་དོན་དམ་དུ་འགྲན་དགོས་པ་ནི་ལུས་རྩལ་ཙམ་མ་ཡིན་པར་ལུས་
རྩལ་གྱི་སྙིང་དོན་དུ་གྱུར་པའི་ཀུན་སྤྱོད་དག་ཡིན་ཏེ། ཞི་བདེ་དང་འདྲ་
མཉམ། བདེན་དོན་དང་མཛའ་འབྲེལ་སོགས་ནི་འཇིག་རྟེན་རིལ་མོ་
འདིའི་སྟེང་གི་དོན་དམ་པའི་རིན་པོ་ཆེ་དག་ཡིན་པས་དང་། ཨོ་ལུན་
ཕིག་ལུས་རྩལ་འགྲན་ཚོགས་ཀྱི་སྙིང་སྟོབས་ཀྱང་འདི་ཁོ་ན་ལ་ཁ་
ཕྱོགས་ཏེ་ཡོད་པར་མཁས་པ་དག་གསུངས་པ་མ་ཡིན་ནམ།

དྲུག་པ། དཔའ་བོའི་བཞུད་སྟངས་རྒྱན་དུ་མཚར།

1.བདེན་པའི་ཨུ་ཚུགས།
གྷན་དྷི། (Mohandas Karamchand Gandhi 1869-1948)
རྒྱ་གར་མི་རིགས་ལས་འགུལ་གྱི་གཙོ་འཛིན། འཚེ་མེད་བསྟུན་མེད་ཀྱི་ཆབ་སྲིད་
འཐབ་རྩོད་སྲོལ་འབྱེད་མཁན།
སེམས་དཔའ་ཆེན་པོ་གྷན་དྷི་ནི་འཚེ་མེད་བསྟུན་མེད་ཀྱི་ཆབ་
སྲིད་འཐབ་རྩོད་ཀྱི་སྲོལ་འབྱེད་པ་ཡིན་ལ། ཁོང་གིས་དབུ་ཁྲིད་གནང་
སྟེ་འཚེ་མེད་བསྟུན་མེད་ཀྱི་ཆབ་སྲིད་འཐབ་རྩོད་སྤེལ་བས་ནི་རྒྱ་གར་
དབྱིན་ཇིའི་མངའ་འོག་ལས་ཕྱིར་བླངས་ཏེ་རང་བཙན་གྱི་ངོ་བོར་བྱས་
པས། རྒྱ་གར་མི་མང་གིས་དམ་པ་ཁོང་ཉིད་ལ་རང་དབང་གི་ལམ་སྟོན་
སྒྲོན་མེ་དང་རྒྱལ་ཡབ་དམ་པ་ཞེས་བཀུར་གྱིན་ཡོད་པ་མ་ཟད། ཁོང་
གི་མཛད་རྗེས་ལ་རྗེས་དྲན་དང་ཡི་རང་གི་ངང་ནས་གུས་བརྩི་བླ་མེད་
བྱེད་ཀྱིན་ཡོད།
ཁོང་གི་འཚེ་མེད་བསྟུན་མེད་ཀྱི་ཆབ་སྲིད་འཐབ་རྩོད་ཀྱི་ཤུགས་
རྐྱེན་ཕྱིས་ཀྱི་འཛམ་གླིང་ཤར་ནུབ་ཀྱི་ཆབ་སྲིད་འཐབ་རྩོད་མང་པོའི་
ཁྲོད་དུ་ཐེབས་ཡོད་སྐད་དེ། ཁེན་གྱིས་དབུ་ཁྲིད་གནང་བའི་ཨ་རིའི་
དམངས་ཐོབ་ལས་འགུལ་དང་། ལྕམ་ཨང་སན་གྱིས་དབུ་ཁྲིད་གནང་
བའི་འབར་མའི་གསར་བརྗེ་སོགས་ཀྱིས་མཚོན་པའི་ཆབ་སྲིད་འཐབ་
རྩོད་མང་པོ་ཞིག་དམ་པ་གྷན་དྷིའི་འཚེ་མེད་བསྟུན་མེད་ཀྱི་སྙིང་
སྟོབས་ལས་བྱུང་བ་ཞིག་ཡིན་པ་ཀུན་ལ་གྲགས།
སེམས་དཔའ་ཆེན་པོ་གྷན་དྷི་ནི1869ལོའི་ཟླ་བཅུ་བའི་ཚེས་
གཉིས་ཉིན་རྒྱ་གར་ནུབ་ཕྱོགས་ཀྱི་པོར་པན་དཱར་ཞེས་པའི་སར་སྐུ་
དྲག་གི་ཁྱིམ་རྒྱུད་ཅིག་ཏུ་སྐུ་འཁྲུངས་ཤིང་། ཁོང་གི་ཡབ་ནི་སྲིད་གཞུང་
གི་ལས་བྱེད་མཐོ་གྲས་ཤིག་ཡིན་ལ། ཡུམ་ནི་ཧུན་རྡུའི་ཆོས་ལུགས་ལ་
དད་པ་རྩེ་གཅིག་ཏུ་བྱེད་མཁན་ཞིག་ཡིན།དེ་ལྟའི་ཁྱིམ་ཚང་ཞིག་ནས་
ནར་སོན་པའི་ཁོང་ཉིད་དུས་ཕྱིས་རྒྱ་གར་གྱི་ཆབ་སྲིད་འཐབ་རྩོད་པ་
ཆེན་པོ་ཞིག་ཏུ་གྱུར་པ་མ་ཟད། ཆོས་ལུགས་རིས་མེད་ལ་གུས་བརྩི་བླ་
མེད་བྱེད་པའི་ཆོས་པ་རྣམ་དག་ཅིག་ཏུའང་གྱུར་ཡོད།
སློབ་ཆུང་སྐབས་ཀྱི་གྷན་དྷི་ནི་རྒྱུགས་འབྲས་ལེགས་པའི་སློབ་
མ་བཟང་པོའི་གྲས་མ་ཡིན་ཏེ། སློབ་མཇུག་སོགས་ཀྱི་རྒྱུགས་ལེན་
ཐེངས་རེ་རེར་ཁོང་ཉིད་ནམ་རྒྱུན་རྒྱུགས་འཕྲོད་ལ་མ་འཕྲོད་པའི་གྲས་
སུ་ཡོད་ལ། ལྷག་པར་གྲངས་རིག་དང་ཡིག་གཟུགས་དབྱིན་ཇིའི་སྐད་
ཡིག་སོགས་ཀྱི་ཆུ་ཚད་ཞན་པོ་ཡོད་པར་སྨྲ། འོན་ཀྱང་། ཁོང་ལ་བློ་
བརྟན་འགྱུར་མེད་ཀྱི་གཤིས་ཀ་དང་རང་གཅུན་རང་བཀུར་གྱི་སྤྱོད་
བཟང་གཞན་ལ་དཀོན་པ་ཞིག་ཡོད་པའི་གཏམ་རྒྱུད་ནི་མང་དུ་ཐོས་
རྒྱུ་འདུག་པས། དེ་ལྟའི་གཞན་ལ་མཐོང་དཀོན་པའི་གཤིས་སྤྱོད་དག་
གིས་ཁོང་ཉིད་གཞན་དང་མི་འདྲ་བ་ཞིག་ཏུ་བྱས་པ་ནི་སྨྲོས་མ་དགོས་པར་འདུག
གྷན་དྷི་དགུང་ལོ་བཅོ་བརྒྱད་ཙམ་ན་བཅའ་ཁྲིམས་སློབ་གཉེར་
གྱིགྱི་འདུན་པ་སེམས་ལ་བཅངས་ནས་དབྱིན་ཇིར་ཕྱི་འགྲིམས་སློབ་
མར་སོང་། ཁོང་ཉིད་ཀྱིས་དབྱིན་ཇི་ནས་ལོ་ངོ་བཞིའི་རིང་དཀའ་སྤྱད་
འབད་བརྩོན་གྱིས་བཅའ་ཁྲིམས་སྐོར་ལ་སློབ་སྦྱོང་ནན་ཏན་གྱིས
མཛད་ཅིང༌། བསླབ་ལ་བརྩོན་ཞིང་སྤྱོད་ཚུལ་གཙང་བ། དྲང་པོར་
སྨྲ་ཞིང་བདེན་པ་བཀུར་བ་སོགས་ཀྱི་ཁོང་གི་གཤིས་སྤྱོད་དག་གིས་
གཞན་ཡིད་འགུག་པ་ཞིག་ཀྱང་བྱུང་བ་རེད།
ཁོང་གིས་དབྱིན་ཇི་ནས་ཁྲིམས་ལུགས་སློབ་སྦྱོང་གི་ལས་ལ་
འབད་པས་གཞོལ་མཐར་ཕུན་ཚོགས་ཀྱི་འབྲས་བཟང་དང་བཅས་ཏེ་
ཕྱིར་རང་ཡུལ་དུ་ལོག་ཏེ་ལོ་གཉིས་ཙམ་ལ་ཁྲིམས་རོགས་པའི་ཕྱག་
ལས་གནང་མཐར། ལྷོ་ཨ་ཧྥེ་རི་ཀར་རྒྱ་གར་གྱི་འབྱོར་ལྡན་ཞིག་གི་
གདན་ཞུས་ལྟར་ཕེབས་ནས་ཡུལ་དེ་གའི་རྒྱ་གར་གྱི་མི་མང་ལ་ཞབས་
འདེགས་མཛད་པ་སྟེ། ཁོང་གིས་ཡུལ་དེར་གནས་པའི་རྒྱ་གར་མི་མང་
གི་ཁེ་དབང་སྲུང་སྐྱོབ་ཀྱི་ཕྱིར་དུ་ཁྲོམ་སྐོར་སོགས་ཀྱི་ལས་འགུལ་སྣ་
ཚོགས་སྤེལ་བ་ལ་མགོ་འཛིན་མཛད།
ཁོང་གིས་ཚུར་གཤེ་ཡང་ཕར་མི་གཤེ་བ་དང་ཚུར་བརྡེགས་ཀྱང་
ཕར་མི་རྡེག་པ་སོགས་ཀྱི་ཞི་འཇམ་གྱི་སྤྱོད་ཚུལ་བཟང་པོ་ཉམས་ལེན་
དུ་བསྟར་ནས། རང་གི་མངོན་འདོད་གང་དེ་དོན་དུ་བསྙེག་དགོས་
ཚུལ་གྱི་གདམས་ངག་རྒྱུན་མར་བསྩལ་པ་ཅི་ལྟ་བ་དེ་ལྟར་དུ་ཁོང་གི་
རྗེས་འབྲང་བ་དག་གིས་ཀྱང་ལེགས་པར་བསྒྲུབས་པས། ཁོང་ཚོའི་མི་
རིགས་དབྱེ་འབྱེད་ལ་རྒོལ་བའི་ལས་འགུལ་ཁག་ལ་སྔ་ཕྱི་རིམ་པར་
རྒྱལ་ཁ་ཆེན་པོ་ཐོབ་པས། གྷན་དྷིའི་སྙན་གྲགས་ཀྱང་ཕྱོགས་ནས་
ཕྱོགས་སུ་མཆེད་པར་གྱུར།
དེ་ལྟར་ཁོང་ཕྱིར་རྒྱ་གར་དུ་ཕེབས་ནས་རྒྱ་གར་མི་མང་གིས་སྤེལ་
བའི་རང་དབང་འཐབ་རྩོད་ཀྱི་ལས་འགུལ་ལ་མགོ་འཛིན་མཛད་ཅིང་།
ཁོང་གིས་མང་ཚོགས་རྩ་འཛུགས་ཀྱིས་བདེན་པའི་ཨུ་ཚུགས་ཀྱི་ལས
འགུལ་བསྟུད་མར་སྤེལ་བས། སྲིད་གཞུང་གིས་ཁྲིམས་སུ་བཅས་པའི་
རྒྱ་གར་མིང་མང་གི་བདེ་སྡུག་དང་ཁེ་ཕན་ལ་གནོད་པའི་ལས་སྦྱོར་
མང་པོ་ཞིག་རྩིས་མེད་དུ་མི་གཏོང་ཐབས་མེད་བྱུང་ལ། མང་ཚོགས་ཀྱི་
རེ་བ་མང་པོ་ཞིག་ཀྱང་ཁས་མི་ལེན་པའི་བྱ་ཐབས་བྲལ་བར་གྱུར།
ཁོང་གིས་མང་ཚོགས་དག་ལ་ནམ་རྒྱུན་དུ། ང་ཚོས་ལས་འགུལ་
ཅི་ཞིག་སྤེལ་ནའང་དུས་ནམ་ཡང་བརྗེད་མི་རུང་བ་ནི་འཚེ་མེད་ཞི་
བའི་ངོ་བོའི་ཐོག་ནས་སྤེལ་དགོས་ཚུལ་གྱི་ལམ་སྟོན་མཛད་པ་ཡིན་ལ།
སྐབས་ཤིག་རྒྱ་གར་བ་ཚོས་དབྱིན་གཞུང་གི་ཉེན་རྟོག་པར་གཅར་རྡུང་
བྱས་ཤིང་ཉེན་རྟོག་ཁང་མེར་བསྲེགས་པ་སོགས་བྱས་པ་ལ་ཁོང་གིས་
ཁ་ཞེ་གཉིས་མེད་ཀྱི་འགོག་རྒོལ་མཛད་པ་རེད།
1930ལོར་དབྱིན་གཞུང་གིས་ཚོང་ལས་སྒེར་སྡོམ་གྱིས་རྒྱ་གར་
ཡུལ་མི་དག་གིས་ཚྭ་གསོག་འདོན་མི་ཆོག་པའི་ཁྲིམས་གཞི་གཏན་
འབེབས་བྱས་པ་ལ། གྷན་ངྷི་ཁོང་གིས་མི་བསྟུན་པའི་རྒོལ་བ་བཏང་
ནས་ཉིན་གྲངས་མང་པོའི་རིང་ལ་ཞི་བའི་གོམ་བགྲོད་ཀྱི་ངང་ནས་
མཚོ་འགྲམ་དུ་ཕྱིན་ཏེ། དེ་གར་གནས་བཅས་ནས་ཚྭ་ལས་སྣོན་བྱེད་
པའི་འགོ་བརྩམས་པ་སོགས་ཚྭའི་དཔུང་སྐྱོད་ཅེས་པའི་སྐད་གྲགས་
ཆོད་པའི་ལས་འགུལ་དེ་སྤེལ།
ཁོང་ཉིད་སྐུ་ཚེ་གང་བོར་རྒྱ་གར་མི་མང་གི་རང་དབང་འཐབ་
རྩོད་ཀྱི་བདེན་མཐའ་གསལ་བའི་ཕྱིར་ཁོ་ནར་ངལ་ཅིང་། དེའི་ཕྱིར་དུ་
དབྱིན་གཞུང་གིས་ཁོང་ཉིད་བཙོན་འཇུག་ཐེངས་བཅུ་ཕྲག་ལྷག་ཅིག
བྱས་ལ།ཁོང་གིས་བདེན་པའི་ཨུ་ཚུགས་ཆེན་པོས་ཟས་བཅད་ཀྱི་རྒོལ
བའང་ཐེངས་བཅུ་བདུན་ཙམ་ལ་མཛད་པར་གྲགས།
1946ལོར་རྒྱ་གར་གྱི་ཁ་ཆེ་བ་དག་གིས་ཧིན་དྷི་བ་མང་པོ་སྡེབ་
གསོད་ཀྱིས་རྒྱ་གར་ལ་ནང་འཁྲུག་ཆེན་པོ་ལངས་པར། གྷན་དྷིས་ཤིན་
ཏུ་ཐུགས་ཕམ་ཆེན་པོ་དང་བཅས་ཏེ། གལ་ཏེ་ཁ་ཆེ་བ་དང་ཧིན་དྷི་བ་
དག་གིས་ནང་འཁྲུག་མཚམས་མི་འཇོག་པ་ཡིན་ན་ཁོང་གིས་མ་ཤིའི་
བར་དུ་ཟས་བཅད་བྱ་རྒྱུ་ཡིན་པའི་དམ་བཅའ་མཛད་ནས་དགུང་ལོ་
བདུན་ཅུ་ལྷག་གི་བགྲེས་སོང་ཁོང་གིས་ཉིན་ཉི་ཤུ་ལྷག་ལ་ཟས་བཅད་
ངོ་རྒོལ་མཛད་མཐར་གཞི་ནས་ནང་འཁྲུག་མཚམས་འཇོག་བྱུང་བ་རེད།
དེ་ལྟར་སྐུ་ཚེ་ཧྲིལ་བོར་བདེན་པ་དོན་དུ་སྨིན་པའི་ཕྱིར་ཨུ་ཚུགས་
མཐའ་འཁྱོལ་བ་བསྟེན་ཅིང་། སེམས་ཅན་ཕྲ་མོ་ཙམ་ལའང་འཚེ་བྲལ་
བརྩེ་བས་གཟིགས་པའི་ཁོང་ཉིད། ཡིད་སེམས་གདོན་གྱིས་བརླམས་
པའི་ཐལ་མཐའི་ཧིན་དྷི་བ་ཞིག་གིས་མེ་མདས་བགྲོངས་པ་རེད། ཁོ་བ་
ཚེས་ནི་དེ་ལྟར་སྐྱེས་མཆོག་རླབས་པོ་ཆེ་ཞིག་གི་ཚེ་སྲོག་འཕྲོག་ཐུབ་
ནའང། ཁོང་གི་ཤེས་རབ་ཀྱི་དཔལ་དུ་སྨིན་པའི་བདེན་པའི་ཨུ་ཚུགས་
ཀྱི་ལྟ་སྤྱོད་ནི་འཕྲོག་ཏུ་མེད་དེ། ཁོང་གི་བདེན་པའི་ཨུ་ཚུགས་ཀྱི་ལྟ་
སྤྱོད་གང་ནི་འཛམ་གླིང་ཧྲིལ་བོར་ཤུགས་རྐྱེན་སྣ་ཚོགས་ཐེབས་ཀྱིན་
པའི་ངང་རྒྱ་ཁྱབ་ཏུ་འགྲོ་བཞིན་པ་མ་ཡིན་ནམ།
2.ལྕམ་རོ་སཱ་ཕར་ཁི་སིའི་ཙོག་སྟབས།
རོ་སྰ་ཕར་ཁི་སི། (Rosa Parks 1913 -2005)ཨ་རིའི་མི་ནག་
གི་ཐོབ་ཐང་རྩོད་མཁན། ཨ་རིའི་ཉེ་རབས་དམངས་ཐོབ་ལས་འགུལ་གྱི་མ་ཡུམ
དུ་བསྔགས།
ལྕམ་རོ་སཱ་ཕར་ཁི་སི1913ལོར་ཨ་རིའི་ཨ་ལ་པ་མ་མངའ་སྡེའི་
ཐ་སི་ཅི་ཅི་གྲོང་ཁྱེར་དུ་ཆེས་དཀྱུས་མའི་མི་ནག་གི་ཁྱིམ་ཚང་ཞིག་ཏུ་
སྐུ་འཁྲུངས། སྤྱིར་བཏང་གི་འཚེམ་བཟོ་བ་ཞིག་ཡིན་པའི་མི་ནག་ཁོ་
མོས་ནི་ཨ་རི་རྒྱལ་ཁབ་ཆེན་མོའི་ལོ་རྒྱུས་ཀྱི་ཤིང་རྟའི་ཁ་ལོ་གཞན་
ཞིག་ཏུ་བསྒྱུར་སོང་བ་མ་ཟད། འཛམ་གླིང་ལའང་དགེ་ལེགས་ཀྱི་མིག་
དཔེ་ཕུན་སུམ་ཚོགས་པ་ཞིག་བཞག་པ་རེད།
དེ་ཡང་། 1955ལོའི་ཉིན་ཞིག་ལ་ཁོང་མོ་ལས་ཀ་གྲོལ་ནས་ལས་
གྲོགས་མི་ནག་བུད་མེད་གསུམ་དང་མཉམ་དུ་སྤྱི་སྤྱོད་རླངས་འཁོར་དུ་
བསྡད་དེ་རང་ཁྱིམ་ལ་ལོག་པའི་ལམ་དུ་ཞུགས། སྤྱི་སྤྱོད་རླངས་འཁོར་
ནང་མི་ཇེ་མང་ནས་ཇེ་མང་དུ་སོང་སྟེ་མཐར་འདུག་སྟེགས་སྟོང་བ་
གཅིག་ཀྱང་ལྷག་མེད་དུ་གྱུར། འབབ་ཚིགས་འོག་མ་ནས་མི་དཀར་
གསར་བུ་འགའ་རླངས་འཁོར་ནང་བུད་བྱུང༌། ཁོ་ཚོས་འདུག་སྟེགས་
སྟེང་དུ་བསྡད་འདུག་པའི་མི་ནག་བུད་མེད་ཁོང་ཅག་ལ་འདུག་སྟེགས་
སྟེར་དགོས་པར་བཤད་པ་ན་གཞན་གསུམ་གྱིས་དེ་དེ་ལྟར་དུ་ལེགས་
པར་སྤྲད། འོན་ཀྱང་ཕ་ཁི་སིས་ནི་མི་དཀར་གསར་བུ་དག་ལ་ཁ་ཡ་ཅི་
ཡང་མ་བྱས་པར་རང་གི་འདུག་སྟེགས་སུ་འགུལ་བ་མེད་པའི་ངང་དུ་
བསྡད་དོ།།
སྐབས་དེའི་ཨ་རིར་མཚོན་ན། སྤྱི་སྤྱོད་རླངས་འཁོར་གྱི་འདུག་
སྟེགས་སུ་མི་ནག་རྣམས་རང་དགར་སྡོད་ཆོག་པ་ཞིག་གཏན་ནས་
མིན་ཏེ། མི་ནག་དག་རྒྱབ་གྲལ་གྱི་འདུག་སྟེགས་ཁོ་ན་ལས་སྡོད་མི་
ཆོག་པ་དང་། གལ་ཏེ་མི་དཀར་ཅིག་རླངས་འཁོར་ནང་ཐོན་ནས་ཁོ་
ལ་འདུག་སྟེགས་དགོས་ན་མི་ནག་ཚོས་རང་གི་འདུག་སྟེགས་དེ་ངེས་
པར་མི་དཀར་ལ་སྟེར་དགོས་པ་སོགས་ཁྲིམས་སུ་བཅས་ཡོད་པས། མི་
དཀར་ཅིག་འོང་ནས་མི་ནག་གང་ཞིག་གི་འདུག་སྟེགས་ལེན་པ་ནི་
ཁྲིམས་མཐུན་ལུགས་མཐུན་གྱི་རྒྱུན་ལྡན་གྱི་དོན་དག་ཅིག་ཏུ་གྱུར་
ཡོད་པ་རེད།
རྒྱུ་མཚན་དེ་འདྲ་བས་ན། ཁ་ལོ་བ་དང་བཅས་པའི་མི་དཀར་
ཚེས་ལྕམ་ཕ་ཁི་སིར་འདུག་སྟེགས་དེ་ངེས་པར་མི་དཀར་དག་ལ་སྤྲོད་
དགོས་ཚུལ་ལབ་ནའང་ཁོ་མོ་ཨུ་ཚུགས་ཀྱིས་ཙོག་ནས་བསྡད་དེ་གཡོ་
འགུལ་ཅུང་ཙམ་ཡང་མ་མཛད། མཐར་ཉེན་རྟོག་པ་ཐོན་ནས་ཁོ་མོ་སྤྱི
སྤྱོད་རླངས་འཁོར་གྱི་རིགས་རྒྱུད་དབྱེ་འབྱེད་བཅས་ཁྲིམས་དང་འགལ་
བའི་ཉེས་མིང་འོག་དངུལ་ཆད་དང་བཅས་ཏེ་འཇུ་བཟུང་བྱས།
གནས་བབ་དམིགས་བསལ་བ་ཞིག་ཏུ་བྱུང་བའི་དོན་དག་ཆུང་
ངུ་འདིས་ཨ་རི་རྒྱལ་ཁབ་ཆེན་པོའི་ལོ་རྒྱུས་འཕེལ་འགྱུར་ལ་ཤུགས་
རྐྱེན་བླ་ན་མེད་པ་ཞིག་ཐེབས་ཡོད་དེ། དོན་དག་དེ་ཀས་རྐྱེན་བྱས་ཏེ་
མི་ནག་ཚོས་སྤྱི་སྤྱོད་རླངས་འཁོར་དུ་འདུག་མཚམས་བཞག་ནས་སྤྱི
འཁོར་དུ་མི་འདུག་པའི་ལས་འགུལ་སྤེལ། ཁོ་ཚོས་ལས་འགུལ་དེ་ཤིན་
ཏུ་ཨ་ཚུགས་ཆེན་པོས་ཉིན་གྲངས་སུམ་བརྒྱ་གྱ་གཅིག་གི་རིང་ལ་
སྤེལ་བས། མཐར་ཨ་རིའི་ཆེས་མཐོའི་ཁྲིམས་ཁང་གིས་སྤྱི་སྤྱོད་རླངས་
འཁོར་གྱི་རིགས་རྒྱུད་དབྱེ་འབྱེད་ཀྱི་བཅས་ཁྲིམས་དེ་རྩིས་མེད་བཏང་
བའི་གསལ་བསྒྲགས་མི་སྤེལ་ཐུ་མེད་དུ་གྱུར་པ་རེད།
དེར་མཐུད་ནས་ཀྱང་ཁེན་སོགས་ཀྱིས་མགོ་འཛིན་མཛད་པའི
དམངས་ཐོབ་ལས་འགུལ་སྣ་ཚོགས་བསྟུད་མར་བྱུང་བས། ཨ་རིའི་
འགྲོ་བ་མིའི་ཐོབ་ཐང་ལ་ལེགས་བཅོས་རྨད་བྱུང་དུ་ཐེབས་ནས་མཐར་
ཡུལ་གྲུ་གཞན་གྱི་སྨོན་པའི་གནས་སུ་གྱུར་པ་ཡིན་ལ། ཨ་རིར་ཀུན་
ནས་ཕུན་སུམ་ཚོགས་པའི་འགྲོ་བ་མིའི་ཐོབ་ཐང་དེ་འདྲ་བ་ཞིག་ཅི་
ལྟར་བྱུང་བའི་ལོ་རྒྱུས་ལ་ཕྱིར་བལྟ་ན། ལྕམ་རོ་སཱ་ཕར་ཁི་སི་ངེས་པར་
ལྷག་ཏུ་མི་རུང་བ་ཞིག་གོ་ཞེས་མཁས་པའི་ངག་ལས་ཐོས།
འུ་ཅག་གི་སྣང་ངོར་ལྕམ་ཁོང་གིས་ནི་མཛད་པ་དམིགས་བསལ་
བ་བསྟོད་པའི་གནས་སུ་ཆེ་བ་གང་ཡང་བསྒྲུབས་མི་འདུག་ཨང་སྙམ་
དུ་འཆར་བར་བྱེད་ནའང་། སྐབས་དེའི་ཨ་རིའི་གནས་བབ་ལ་དཔྱོད་
པའི་བློ་གྲོས་མངའ་བ་དག་གིས་ནི་དེ་ལྟར་དུ་མི་སྙམ་སྟེ།ཁོ་ཚོས།ལྕམ་
ཁོང་ཉིད་སར་ཙོག་པས་ནི་ང་ཚོ་ཡར་འགྲེང་ཐུབ་སོང་བ་ཡིན་ཞེས་
ཟེར་ལ། 2005ལོར་ཁོང་མོའི་གདུང་མཇལ་ཆོ་ག་ཕོ་བྲང་དཀར་པོའི་
ནང་ཆེད་དུ་བསྒྲུབས་ཤིང་། དེར་ཆེད་བཅར་མཛད་པའི་སྐབས་དེའི་
སྲིད་བློན་མི་ནག་མ་རི་ཨེ་ཡིས་ཀྱང་། གལ་ཏེ་ལྕམ་ཕ་ཁི་སི་མེད་པ་
ཡིན་ན། ང་སྲིད་བློན་གྱི་མིང་ཐོབ་དང་བཅས་དེ་འདི་ནས་ཡར་འགྲེང་
ཐུབ་པ་མི་སྲིད་ཅེས་ཟེར་རོ།།
ཁོང་ཅག་གི་གནས་ལུགས་ནི་འདི་ལྟར་ཏེ། གལ་སྲིད་ལྕམ་ཕ་
ཁི་སིའི་དཔའ་བོའི་ཙོག་སྟབས་དེ་མེད་པ་ཡིན་ན་མི་ནག་གི་སྤྱི་སྤྱོད་
རླངས་འཁོར་ནང་མི་འདུག་པའི་ལས་འགུལ་དེ་ཡོད་མི་སྲིད་ལ། དེ་ལྟ་
ན་ཕྱིས་ཀྱི་རང་དབང་རྩོད་ལེན་གྱི་དཔུང་སྐྱོད་ཆེན་མོས་མཚོན་པའི་
ངོ་མཚར་ཕུན་སུམ་ཚོགས་པའི་ཨ་རིའི་དམངས་ཐོབ་ལས་འགུལ་
དག་ཀྱང་ཡོད་སྲིད་པ་མིན། དེ་ལྟར་ན་ནི་ད་དུང་ཡང་ཨ་རིའི་རྒྱལ་
ཁབ་འདིར་རྒྱུ་འབྲས་ལུགས་འགལ་གྱི་ལམ་དང་སྲོལ་ལུགས་མང་པོས་
གཏམས་ནས་ཡོད་སྲིད་ཅེས་པའོ།།
རྟེན་ཅིང་འབྲེལ་འབྱུང་གི་རྒྱུ་མཚན་དོན་དང་བཅས་པ་དེ་འདྲ་
ཞིག་མཐོང་དུ་ཡོད་པས་ན། ཨ་རིའི་མི་མང་གིས་ནི་ལྕམ་ཁོང་ལ་
དགའ་གུས་ཚད་མེད་བྱེད་པ་ཡིན་ལ། གཞུང་གིས་ཀྱང་ཁོང་གི་བཀའ་
དྲིན་མཚོན་པའི་རྟེན་དུ་གཟེངས་རྟགས་སྐབས་དུ་མར་ཕྱིན་མྱོང་བ་
སྟེ། 1996ལོར་སྲིད་འཛིན་གྱིས་གནང་བའི་རང་དབང་གཟེངས་
རྟགས་དང་། 1999ལོར་རྒྱལ་ཡོངས་སྤྱི་གྲོས་ཀྱིས་གསེར་གྱི་གཟེངས་
རྟགས་ཕུལ་བ་སོགས་དང་། ཨ་རིའི་དེང་རབས་དམངས་ཐོབ་ལས་
འགུལ་གྱི་ཡུམ་ཆེན་ཞེས་སུ་ཆེ་བའི་མཚན་བསྟོད་ཀྱང་གནང་། ལྷག་
པར2013ལོར་རྒྱལ་ས་ཝ་ཞིན་ཐོན་གྱི་རྒྱལ་ཡོངས་སྤྱི་གྲོས་ཚོམས་
ཆེན་དུ་ཁོང་གི་ལི་སྐུ་བཞེངས་པ་ནི་ཁོང་མོའི་མཛད་བཟང་གང་ཉིད
ཆེས་ཆེར་མངོན་པར་བསྟོད་པའི་ཁྱད་རྟགས་ཤིག་གོ་ཞེས་མཁས་པས་གསུངས།
ཁོང་མོས། ང་སྤྱི་སྤྱོད་རླངས་འཁོར་དུ་འདུག་དོན་ནི་འཛིན་བཟུང་
བྱེད་རྒྱུའི་དོན་དུ་མ་ཡིན་པར་ཞི་འཇམ་གྱི་རང་ཁྱིམ་དུ་ལོག་པའི་དོན་
དུ་ཡིན་ནོ་ཟེར། 2013ལོར་ཁོང་མོ་གཏན་ནས་གཏན་དུ་འཇིག་རྟེན་
འདི་དང་ཁ་བྲལ་ནས་ཞི་འཇམ་གྱི་འཇིག་རྟེན་གཞན་ཞིག་ཏུ་ལོག་
པར་མཛད། དེ་ལྟར། དཔའ་སྤོབས་རྣམ་པར་རྫོགས་པའི་གཤིས་འཇམ་
གྱི་སྐྱེས་མ་དེས་ལྕམ་ཕ་ཁི་སིའི་ཙོག་སྟབས་ཞེས་པའི་སྣང་བརྙན་
མཚར་ལ་བརྗིད་པ་ཞིག་ལོ་རྒྱུས་དེབ་ཐེར་གྱི་རྡོ་རིང་ཆེན་མོའི་ངོས་སུ་
བརྐོས་ནས་བཞུད་སོང་། རང་དབང་ལ་དུང་བའི་གང་ཟག་དག་གིས་
ནི་སྣང་བརྙན་དེར་ཡང་ཡང་གྱེར་བཞིན་སེམས་གཏིང་ནས་གུས་
འདུད་ལན་གྱིས་ཞུ་དགོས་བྱུང་ངོ༌།།
3.ལམ་གྱི་དཔའ་སྤོབས་དང་ངལ་དུབ།
ཨང་སན་སུའུ་ཅི། ( Aung San Suu Kyi 1945-) འབར་མ་
རྒྱལ་ཁབ་ཀྱི་སྲིད་དོན་པ། 1991 ལོར་ནོ་བྷེལ་ཞི་བདེའི་གཟེངས་རྟགས་ཐོབ།
ལྕམ་ཨང་སན་སུའུ་ཅི་ལགས་ནི་འབར་མ་རྒྱལ་ཁབ་ཀྱི་རང་
དབང་དོན་གཉེར་བ་ཞིག་ཡིན་ལ། ད་ཕན་ཆབ་སྲིད་བསམ་བློའི་ངོས་
ནས་འཛམ་གླིང་འདིར་ཤུགས་རྐྱེན་ཐེབས་པ་ཆེས་ཆེ་བའི་ཤར་ཕྱོགས་
ཀྱི་སྐྱེས་མ་དེ་ཡིན་པར་བཤད། ཁོང་མོར1991ལོའི་ནོ་བྷེལ་ཞི་བདེའི་
གཟེངས་རྟགས་ཐོབ་པ་དེས་ནི་འཛམ་བུས་མཚན་པའི་གླིང་ཆེན་མོ་
འདིར་ཁོང་མོས་གོ་བབ་ག་འདྲ་ཞིག་བཟུང་ཡོད་པ་རགས་ཙམ་ཞིག་
དཔག་ནུས་པ་ཡིན།
ཁོང་མོ་ནི། ཞི་བདེའི་ཡབ་ཆེན་དམ་པ་གྷན་དྷི་དང་། སྐྱེས་མཆོག་
མར་ཐིན་ལི་སུར་ཁེན།སེམས་དཔའ་ཆེན་པོ་མན་དྷི་ལ་སོགས་ཀྱི་རྗེས་
ནས།བྱམས་བརྩེ་དང་སྙིང་རྗེས་གཟུངས་གཞུག་བྱས་པའི་འཚེ་མེད་ཞི་
བའི་ལས་འགུལ་གྱི་ངོས་ནས་ཆབ་སྲིད་འཐབ་རྩོད་ཀྱི་བྱ་འགུལ་སྤེལ་
ཏེ་འཛམ་གླིང་དུ་ཤུགས་རྐྱེན་ཐེབས་མཁན་གཅིག་བུ་རུ་གྱུར་ཡོད་པར་
བཤད། ཁོང་མོ་ནི1945ལོར་འབར་མ་རྒྱལ་ཁབ་ཀྱི་རྒྱལ་ས་རྙིང་བ་
རང་ཀོང་དུ་སྐུ་འཁྲུངས་ཤིང་། ལོ་གཉིས་ལ་སོན་པ་ན་མོའི་ཡབ་དམ་
པ་སྟེ། འབར་མའི་སྲིད་དོན་པ་ཨང་སན་ནམ་འབར་མ་རྒྱལ་ཁབ་ཀྱི་
རྒྱལ་ཡབ་ཏུ་གྲགས་པ་གང་ཉིད་ཆབ་སྲིད་ཀྱི་དགྲ་བོ་ཞིག་གིས་ལྐོག་
གསོད་བྱས་པས། སྐུ་རྐྱང་དུ་ལུས་པའི་མ་ཡུམ་གྱིས་ཕྱིས་ཀྱི་ལོ་ཟླ་རིང་
མོའི་ནང་དཀའ་ངལ་སྣ་ཚོགས་ལ་གདོང་གཏད་ནས་ཕ་མེད་དྭ་ཕྲུག་
ཏུ་ལུས་པའི་ཁོང་མོའི་ནར་སོན་གྱི་སློབ་གསོ་ལ་འབད། 1963ལོ་
སྟེ་ཁོང་མོ་དགུང་ལོ་བཅོ་བརྒྱད་དུ་སོན་སྐབས་འཛམ་གླིང་ན་མིང་དུ་
གྲགས་པའི་དབྱིན་ཇིའི་ཉུའུ་ཅིན་གཙུག་ལག་སློབ་གྲྭ་ཆེན་མོར་སློབ་
ཞུགས་མཛད་དེ། མཚན་ཉིད་རིག་པ་དང་། ཆབ་སྲིད་རིག་པ། དཔལ་
འབྱོར་རིག་པ་བཅས་ལ་སྦྱང་བརྩོན་མཛད་དེ་ཤེས་རམས་པའི་བསླབ་
ཐོབ་བླངས་ཤིང་། མཐར་ཕྱིན་པ་ན་གནས་དེ་ཉིད་དུ་དགེ་རྒན་གྱི་བྱ་བ་
གཉེར་ནས་བཞུགས།
གནས་དེ་ནས་བོད་རིག་པའི་ཞིབ་འཇུག་པ་དང་ཉུའུ་ཅིན་སློབ་
ཆེན་གྱི་དགེ་རྒན།དབྱིན་ཇིའི་མཁས་པ་ཨ་ལེ་སི་དང་མཇལ་ཞིང་།རྗེས་
ཀྱི1972ལོར་ཁོང་གཉིས་ཀྱིས་གཉེན་སྒྲིག་བྱས་ཏེ་ཁྱིམ་ཚང་བསྐྱངས་
ནས་ལྷོད་མོར་བཞུགས། 1988ལོའི་དགོང་མོ་ཞིག་ལ། འབར་མ་
ནས་འོང་བའི་ཁ་པར་གྱི་སིང་སྒྲ་ཞིག་གིས། དཔེ་ཀློག་གི་འཇིངས་སུ་
བྱིངས་པའི་ཨང་སན་སུའུ་ཅིའི་ལྷིང་འཇགས་དཀྲོགས་སོང་།སྐུད་ལམ་
གྱི་སྣེ་ནས་ཤིན་ཏུ་མི་སྙན་པའི་གཏམ་ཞིག་ཐོས་བྱུང་བ་ནི། ཁོང་མོའི་
མ་ཡུམ་ལགས་གནས་ཚུལ་ཛ་དྲགས་ངང་སྨན་ཁང་དུ་འདུག་དགོས་
བྱུང་པ་དེ་རེད། གནས་ཚུལ་དེ་ཐོས་པས་ཁོང་མོ་མྱུར་མོར་འབར་མའི་
སྐབས་དེ་དུས་ཀྱི་རྒྱལ་ས་རང་ཀོང་དུ་རང་གི་མ་ཡུམ་ལ་མཇལ་བར་ཕེབས།
མ་གཞི་ཁོང་མོ་འབར་མ་ནས་གཟའ་འཁོར་འགའ་ལས་སྡོད་
གྲབ་མིན་ནའང་། སྐབས་དེར་འབར་མའི་མི་མང་གིས་བློ་སྟོབས་
ཉམས་མེད་ངང་རུལ་སུངས་སུ་གྱུར་པའི་དབང་བསྒྱུར་ལ་ངོ་རྒོལ་བྱེད་
ཀྱིན་འདུག་ལ། ངོ་རྒོལ་གྱི་བྱ་འགུལ་ཁྲོད་དུ་གཞུང་ཕྱོགས་ཀྱིས་ནི་ཡ་
ང་སྙིང་རྗེ་མེད་པར་གདུག་རྩུབ་ཀྱི་དྲག་སྤྱོད་སྤེལ་བས། ཉེས་མེད་ཀྱི་མི་
བུ་ཉིས་བརྒྱ་ལྷག་གི་གཅེས་པའི་ཚེ་སྲོག་ཕྲ་མོ་ས་ལ་བཏབས། གནས་
ཚུལ་དེས་ནི་ལྕམ་ཨང་སན་སུའུ་ཅིའི་རྒྱུ་འབྲས་བློ་མིག་བསྒུལ་བྱུང་བ་
སྟེ། ཁོང་མོས་དྲོད་ཅིང་བག་ཕེབས་པའི་རང་ཁྱིམ་དུ་འགྲོ་བའི་ལམ་བུ་
བསྐྱུར་ནས་དྲག་སྤྱོད་ཀྱི་གདུག་པ་མངའ་བའི་བཙོན་ཁང་གི་སྒོ་ཐེམ་
སྙེག་མགོ་བརྩམས་སོང་།
ཁོང་མོ་འབར་མའི་མང་ཚོགས་དང་སྐྱིད་སྡུག་མཉམ་གཤིབ་ཀྱིས་
ཁྲོམ་སྐོར་རྔམ་སྟོན་ལ་ཞུགས་ཤིང་། མང་ཚོགས་ཀྱི་དཀྱིལ་ནས་བློ་
སྤོབས་ཆེན་པོས་གཏམ་བཤད་ཀྱང་གནང་། ལོ་དེའི་ཟླ་དགུ་བར་ཁོང་
མོས་འབར་མ་རྒྱལ་ཡོངས་དམངས་གཙོ་མནའ་འབྲེལ་ཞེས་པའི་སྲིད་
ཚོགས་བཙུགས་ཏེ་གཙོ་འགན་ཡང་བཞེས། སྲིད་ཚོགས་དེར་ནི་དྲག་
པོའི་གོ་མཚོན་དང་ཐོབ་ཀྱི་དབང་ཆ་ཅི་ཡང་མེད་ནའང་། འབར་མ་མི
མང་གི་ཡིད་རྟོན་དང་དགའ་གུས་ཐོབ་པས་དེ་མ་ཉིད་དུ་སྲིད་གཞུང་གི་
ཁ་གཏད་དུ་འགྲེངས་བའི་ངོ་རྒོལ་ཚོགས་པ་ཆེན་པོ་ཞིག་ཏུ་གྱུར། ཚུལ་
དེ་ནི་དམག་གཞུང་གི་སྙིང་ལ་ཤིན་ཏུ་ཟུག་པར་གྱུར་པས། 1989 ལོར་
ཁོ་བ་ཚོས་ཨང་སན་སུའུ་ཅི་ལགས་སྤྱི་ཚོགས་ཟིང་ཆ་བཟོ་བར་ངན་
སྐུལ་བྱས་པའི་ཉེས་མིང་འོག་བཟང་བཙོན་དུ་བཅུགས།
མ་གཞི་ཨང་སན་སུའུ་ཅི་ལགས་ནི་འཛམ་གླིང་ན་མིང་དུ་གྲགས་
པའི་དབྱིན་ཇིའི་ཉུའུ་ཅིན་གཙུག་ལག་སློབ་གྲྭ་ཆེན་མོའི་དགེ་རྒན་
ཞིག་ཡིན་པ་མ་ཟད། རིག་པའི་གནས་ལ་མཁས་པ་ཞིག་ཀྱང་ཡིན་པ་
རེད། ཁོང་མོའི་སྔོན་གྱི་ཕུགས་འདུན་ནི་སློབ་ཆེན་གང་དེའི་གྲུ་ཟུར་
ཅིག་ན་གནས་པའི་ལྷིང་ཞིང་འཇགས་པའི་རང་ཁྱིམ་ནས་སེམས་ཞིབ་
མོས་དཔེ་ཆ་ཀློག་པ་དང་རྩོམ་ཡིག་འབྲི་བར་འབད་རྒྱུ་དེ་ཡིན་མོད།
གཞན་ལ་ཡོད་དཀའ་བའི་ཁོང་མོའི་རྒྱུ་འབྲས་ཀྱི་བློ་མིག་དེས་ནི་ཁོང་
མོ་དེ་ལྟར་ལྷོད་བག་དང་ལྷིང་འཇགས་སུ་སྡོད་དུ་མ་བཅུགས།
1995ལོའི་ཟླ་བདུན་པར་ཁོང་མོ་གློད་གྲོལ་ཐོབ་ནའང་མོས་
བདམས་པའི་ལམ་བུ་ནི་སྔར་བཞིན་རང་ཁྱིམ་གྱི་ལམ་བུ་མ་ཡིན་པར།
འབར་མ་མི་མང་གི་རང་དབང་འཚོལ་སྙེག་གི་ལམ་བུ་དེ་ཁོ་ན་རེད།
དེ་ལྟར་ཁོང་མོ་བློ་འགྱོད་དང་འཁང་ར་མེད་པར་འབར་མ་མི་མང་
དང་སྐྱིད་སྡུག་མཉམ་མྱོང་གི་ངང་ནས་རང་དབང་བརྩོན་ལེན་གྱི་ལམ་
བུར་ཞུགས། ཁོང་མོས། ད་ནི་ང་ལམ་བུ་འདི་ལ་ཞུགས་ཟིན་པས་ཕྱིར་
བཤོལ་བྱེད་སྲོལ་ཞིག་ག་ལ་ཡོད་ཅེས་ཕྱིར་མི་ལྡོག་པའི་དམ་བཅའ་
ཡང་གནང་བ་རེད།
1999ལོར་ཁོང་མོའི་ཁྱོ་ག་ནད་མནར་གྱིས་འདས་གྲོངས་སུ་
སོང་པ་ན་དམག་གཞུང་གིས་ཁོང་མོ་དབྱིན་ཇིར་སོང་ནས་རང་གི་བུ་
ཕྲུག་གཉིས་བདག་པོ་བྱས་ཆོག་པ་བྱས་མོད་ཁོང་མོས་དོན་དེ་དང་དུ་
མ་བླངས་པ་སྟེ། གལ་སྲིད་ཁོང་མོ་འབར་མ་དང་བྲལ་ནས་དབྱིན་ཇིར་
ཕྱིན་པ་ཡིན་ན། རང་གི་བརྩེ་བའི་བུ་ཕྲུག་གཉིས་དང་མཉམ་འཛོམས་
ཀྱིས་བག་ཕེབས་སྤྲོ་འཕེལ་གྱི་ངང་ནས་འཚོ་བ་རོལ་ཆོག་པ་ཡིན།
འོན་ཀྱང་ཕྱིར་འབར་མར་འོང་བའི་ལམ་བུ་ནི་གཏན་ནས་གཏན་དུ་
བོར་བ་ཡིན་ཏེ་འབར་མའི་དམག་གཞུང་གིས་ཁོ་མོ་ཕྱིར་འབར་མར་
འཁོར་དུ་ག་ལ་འཇུག་སྲིད། དེ་ལྟ་བས་ན་ཁོང་མོས་རང་གི་ཉིན་ཐོར
འདི་ལྟར་བྲིས་ཡོད་དེ། ང་རང་ཁྱིམ་ཚང་དང་ཁ་བྲལ་བ་ནི། ངས་རང་
དབང་ལྡན་པའི་འབར་མ་རྒྱལ་ཁབ་ཅིག་བརྩོན་ལེན་ལ་ངེས་པར་བློས་
གཏོང་དགོས་པའི་གྲས་ཀྱི་གཅིག་རེད། ཅེས་པའོ།།
མདོར་ན། ཁོང་མོ1988 ལོར་སྟེས་དབང་གིས་དབྱིན་ཇི་ནས་
འབར་མར་ལོག་པ་ནས་བཟུང་། སྟེས་དབང་མ་ཡིན་པའི་ལམ་བུ་ཞིག་
དང་འཕྲད་ནས། 2010ལོའི་བར་གྱི་མི་ལོ་ཉི་ཤུ་ལྷག་གི་ལོ་ཟླ་མང་
ཆེ་བ་དག་ཁོང་མོས་བཙོན་ཁང་དུ་འགྲོ་ལྡོག་གིས་བསྐྱལ་ཡོད་པ་སྟེ།
བཟང་བཙོན་ནས་བཙོན་འཇུག་དང་བཙོན་འཇུག་ནས་བཟང་བཙོན་
གྱི་རིམ་པ་མང་དུ་བརྒྱུད་ཡོད་པ་རེད། ལོ་ཟླ་དེ་དག་གི་རིང་ལ་ཁོང་
མོས་མནར་གཅོད་ཀྱི་དཀའ་སྡུག་སྣ་ཚོགས་ཤིག་ལ་གདོང་གཏད་པས་
ངལ་བ་ཅི་འདྲའི་མང་པོ་ཞིག་མྱངས་ཡོད་ཨང་། འོན་ཀྱང་ཁོང་མོའི་
དཔའ་སྤོབས་ལ་ནི་ཉམས་པ་ཅི་ཡང་མེད་པར་སྔར་ལས་ཀྱང་མཐོ་
བརྗིད་བརྟན་བརླིང་གིས་འགྱིང་ཡོད་པ་རེད།
དེ་ལྟར་ཁོང་མོ་དང་ཁོང་མོ་ཚོས་དཔའ་སྤོབས་མ་ཉམས་པར་
ལམ་གྱི་ངལ་བ་སྣ་ཚོགས་གདོང་གིས་བསུས་ནས་རང་དབང་བརྩོན་
ལེན་གྱི་ལམ་བུར་འབད་པས་ཞུགས་པ་ན། སྒེར་གཅོད་ཀྱི་མུན་པ་
རབ་ཏུ་སྟུག་པའི་འབར་མ་རྒྱལ་ཁབ་ཀྱི་འཛིན་མའི་གཞི་ལ་ཡང་རང་
དབང་གི་ཉི་གཞོན་གསར་བ་ཞིག་ཤར་དང་འཆར་གྱིན་ཡོད་པ་རེད་ཨང་།
དངོས་གནས་རྒྱ་ནག་པ་ཡུས་ཅེས་བཤད་པ་ལྟར་ཏེ། རྩྭ་ཕྲན་ཞིག་
གིས་ཕ་བོང་ཞིག་བཏེགས་པ་ལྟར། ཁོང་མོའི་དཔའ་སྤོབས་དང་ངལ་
དུབ་ཀྱིས་ནི་འབར་མ་རྒྱལ་ཁབ་ཧྲིལ་བོ་མཐོ་བར་བཏེགས་ཡོད་དོ།།
4.ངས་སློབ་སྦྱོང་བྱ་དགོས།
མཱ་ལཱ་ལཱ། (Malala 1997-) པ་ཀི་སི་ཐན་གྱི་བྱིས་པ་དང་བུད་
མེད་ཀྱི་ཐོབ་ཐང་རྩོད་ལེན་མཁན། 2014 ལོར་ནོ་བྷེལ་ཞི་བདེའི་གཟེངས་རྟགས་
ཐོབ།1991ལོར་ནོ་བྷེལ་ཞི་བདེའི་གཟེངས་རྟགས་ཐོབ།
པ་ཀི་སི་ཐན་ནི་རང་རེའི་ཡ་གླིང་གི་རྒྱལ་ཁབ་ཅིག་སྟེ། དུས་
རབས་ཉི་ཤུ་བའི་སྟོད་ཙམ་དུ་ནི་རྒྱ་གར་གྱི་ཆ་ཤས་སུ་གཏོགས་པའི་
ཡུལ་གྲུ་ཙམ་ཞིག་ཡིན་ནའང་། རྒྱ་གར་དུ་ནང་འཁྲུག་བསྟུད་མར་བྱུང་
བས་པ་ཀི་སི་ཐན་དེ་རྒྱ་གར་གྱི་རང་སྐྱོང་ལྗོངས་ཤིག་དང་དེ་ནས་སླར་
ཡང་རྒྱ་གར་གྱི་མངའ་ཁོངས་ནས་བུད་པའི་རང་བཙན་གྱི་རྒྱལ་ཁབ་
ཅིག་ཏུ་གྱུར།
དེ་ལྟའི་རྒྱལ་ཁབ་གང་འདི་ནི་ཞི་བདེ་དང་རིང་དུ་བཀྱེད་དེ་འཐབ་
འཛིང་དང་ཉེ་བར་བཅར་བ་ཞིག་སྟེ། ད་ལྟའི་བར་རྒྱ་གར་དང་པ་ཀི་
སི་ཐན་གཉིས་ཀྱིས་དམག་འཁྲུག་ཆེན་པོ་ཐེངས་གསུམ་ཙམ་ཞིག
བརྒྱབས་པ་དང་། སྲིད་གཞུང་དང་འཇིགས་སྐུལ་བའི་བར་དུ་འཁྲུག་
ཟིང་བསྟུད་མར་བྱུང་བ་དང་། རྒྱལ་ཁབ་རང་གི་ཆབ་སྲིད་ལའང་
འགྱུར་བ་སྣ་ཚོགས་ཤིག་བརྒྱུད་མར་བྱུང་བ་སོགས་ཀྱིས། ཡུལ་དེར
དམག་འཁྲུག་ལས་བྱུང་བའི་འཇིགས་སྐྲག་དང་སྡུག་བསྔལ་སྣ་ཚོགས་
རིམ་བརྒྱུད་ཀྱི་ཚུལ་གྱིས་འཛད་དུ་མེད་པར་བྱུང་ལ། ལྷག་པར་ཡུལ་
དེར་ཐ་ལི་པེན་གྱི་འཇིགས་སྐུལ་བ་ཚོ་བསླེབས་པ་ནས་བཟུང་། ཡུལ་
དེའི་མི་མང་ལ་ནི་ཞི་ལྷོད་ཀྱི་ངང་ནས་ཇ་ཕོར་བ་གང་འཐུང་ཐུབ་པའི་
སྐལ་བའང་ཤིན་ཏུ་ཕྲ་བར་བཤད།
ཡུལ་མི་སྤྱིའི་གནས་བབ་དེ་འདྲ་ཞིག་ཡིན་པའི་སྟེང་ཡུལ་དེའི་
བུད་མེད་དག་གི་གནས་སྟངས་ནི་དེ་ལས་ཀྱང་སྡུག་པ་ཞིག་སྟེ། ཕོ་
དབང་རིང་ལུགས་ཀྱི་སྤྱི་ཚོགས་དེར། ཉམས་ཆུང་བའི་བུད་མེད་དག་
ལ་ནི་སྐྱེས་པ་ཚོའི་སྟངས་འཛིན་འོག་ཏུ་རང་ཉིད་གང་ལ་མོས་པ་
རྣམས་དོན་དུ་གཉེར་བའི་སྐལ་བ་ལྟ་ཅི། སྐབས་ལན་རེར་རང་ཉིད་
གཅིག་བུར་ཁྲོམ་སྲང་ལ་ཚལ་ཚོད་ཙམ་རེ་ཉོ་བར་འགྲོ་བའང་ཉེན་ཁ་
ཆེ་བའི་དོན་དག་ཞིག་ཏུ་འགྱུར་གྱིན་ཡོད།
ལྷག་པར2007ཡས་མས་ནས་ཡུལ་དེ་གར་སྨྱོ་ཧམ་རབ་ཏུ་ཆེ་
བའི་འཇིགས་སྐུལ་བ་མང་དུ་བསླེབས་ཏེ་ཁོ་ཚོས། དཀོན་མཆོག་གི་བླ་
ན་མེད་པའི་བཀའ་གསུང་དང་ལེགས་པའི་སྤྱོད་ཚུལ་ལ་འགལ་བ་ནི་
ཉེས་པ་གོང་ན་མེད་པ་དེ་ཡིན་པས། དེ་ལྟར་འགལ་མཁན་གང་དང་སུ་
བྱུང་བ་དག་ནི་གསོད་ཅིང་གཏུབ་པར་བྱའོ་ཟེར། དེར་མཐུད་ནས། བུད་
མེད་རྣམས་ཀྱིས་ཐོག་ལྭ་ངེས་པར་དུ་གྱོན་དགོས། སྲང་ལ་ཉེ་འབྲེལ་གྱི་
སྐྱེས་པ་ཞིག་གི་འགྲོ་རོགས་མེད་པར་ཁེར་བུར་འགྲོ་བར་མི་བྱ། བརྙན་
འཕྲིན་དང་གླུ་གར་ལ་རོལ་བར་མི་བྱ། སློབ་གྲྭར་འགྲོ་བ་ལས་ལྡོག་
ནས་ཁྱིམ་དུ་གནས་པར་བྱ།ཞེས་པ་ལ་སོགས་པའི་བཀའ་ཁྲིམས་མང་
པོ་ཞིག་བརྩི་བ་རེད།
མི་ཚེའི་འགྲུལ་བཞུད་ཀྱི་ལམ་བུ་རིང་མོར་གསར་དུ་ཞུགས་མ་
ཐག་པའི་པ་ཀི་སི་ཐན་གྱི་བུ་མོ་ཆུང་ཆུང་དག་ལ་མཚོན་ན། འཇིགས་
སྐུལ་བ་དག་གིས་བཀའ་ཁྲིམས་སུ་བཅས་པ་དག་ནི་ཅི་འདྲའི་ཡ་ང་བ་
ཞིག་རེད་ཨང་། ལྷག་པར་དུ་སློབ་སྦྱོང་ལ་སྐོམ་པ་ཆུ་འདོད་ལྟར་གྱུར་
པའི་བུ་མོ་ཆུང་ཆུང་དག་ལ་མཚོན་ན། སློབ་གྲྭ་ལས་ཕྱིར་ལྡོག་ནས་
ཁྱིམ་སྦུག་བསྲུང་རྒྱུ་དེ་ནི་ཅི་འདྲའི་གདུག་རྩུབ་ཆེ་བ་ཞིག་རེད། འོན་
ཀྱང་། ཧམ་པས་སྨྱོས་པའི་འཇིགས་སྐུལ་བ་དག་གིས་ནི་བུ་མོ་ཆུང་
ཆུང་ཚོའི་སེམས་ཚོར་ལ་བསམ་གཞིག་ག་ལ་གཏོང་། ཁོ་ཚོས་ནི་སློབ་
གྲྭར་མོས་ཤིང་རིག་གཞུང་ལ་དུང་བའི་བུ་མོ་ཆུང་ཆུང་དག་བསྟན་
དགྲ་མ་རུང་བར་བརྩིས་ནས་དེ་རྣམས་དམྱལ་བའི་གཏིང་རྡོ་རུ་གཡུག་དགོས་པར་སྨྲ།
འཇིགས་སྐུལ་བ་དག་གིས་བུ་མོ་ཆུང་ཆུང་དག་སློབ་གྲྭར་འགྲོ་བ་
ལ་བཀག་སྡོམ་ནན་ཏན་བྱེད་པ་མ་ཟད།དུས་ངེས་མེད་དུ་སློབ་གྲྭ་ཁག
ལ་འཇབ་རྒོལ་དང་གཏོར་བཅོམ་ཡང་ཚད་ལས་འདས་པ་གཏོང་སྟེ།
2008ལོ་གཅིག་བུར་ཡང་སློབ་གྲྭ་ཉིས་བརྒྱ་ལྷག་གཏོར་བཅོམ་བཏང་
བར་བཤད་ལ། བུ་མོ་ཚོའི་ཁྱིམ་བདག་དག་ལ་འཇིགས་སྐུལ་དང་ཉེན
བརྡ་ནི་རྒྱུན་དུ་གཏོང་ཞིང་། ཁྱིམ་བདག་ལ་ལར་བུ་མོ་བདག་ཡག་པོ་
མ་བྱས་པའི་ཉེས་ཆད་ཅེས་ལྕགས་ཚན་གྱིས་བརྒྱ་ཤོག་རེ་བྲབ་པའང་ཡོད་འདུག
དེ་ལྟ་ནའང་། འཇིགས་སྐུལ་བ་ཚོས་བུ་མོ་ཆུང་ཆུང་དག་གི་ཤེས་
བྱ་སློབ་འདོད་ཀྱི་འདུན་པ་འགོག་ཏུ་མ་བཏུབ་པས། བུ་མོ་ཆུང་ཆུང་
མི་ཉུང་བ་ཞིག་སྔར་བཞིན་ཨུ་ཚུགས་ཀྱིས་སློབ་གྲྭར་འགྲོ་བཞིན་ཡོད་
ལ། དེ་ལྟའི་བུ་མོ་ཆུང་ཆུང་དག་ལ་རང་རང་གི་བདེ་འཇགས་ལ་གཟས་
ཏེ་ལྐོག་ནས་སློབ་གྲྭར་འགྲོ་སའི་གསང་ལམ་རེ་རེའང་ཡོད་པ་རེད།
འོན་ཀྱང་། ཁོང་ཚོས་སློབ་གྲྭ་དང་ཁྱིམ་གྱི་ལམ་ཐག་བརྒྱུད་པ་ནི་བར་
དོའི་འཕྲང་ལམ་བརྒལ་བ་ལས་ཀྱང་འཇིགས་སུ་རུང་སྟེ། ལམ་བར་དུ་
འཇིགས་སྐུལ་བ་ཞིག་དང་འཕྲད་མི་འོང་ངམ། ཁོ་ཚོས་ངས་ལྭ་བའི་
ནང་དུ་བསྐུང་བའི་སློབ་དེབ་དེ་ཚོར་མི་འགྲོ་འམ། ཁོ་ཚོས་ངའི་རྗེས་
དེད་ནས་ཁྱིམ་མི་དག་དམར་གསོད་གཏོང་མི་འགྲོ་འམ། དེ་ལ་སོགས་
པའི་འཇིགས་སྔངས་ཀྱི་དྲི་བ་སྣ་ཚོགས་བརྒྱུད་མར་འབྱུང་ཞིང་། ཁྱིམ་
གྱི་སྒོ་ཆེན་དུ་འཛུལ་དུས་ད་གཟོད་དབུགས་དབྱུང་ཅུང་ཟད་ཐོབ་པ་
དང་བཅས་ཏེ་སེམས་པ་ལྷོད་ལ་བབ་འགྲོ་བ་རེད།
པ་ཀི་སི་ཐན་གྱི་མཛེས་རྒྱན་དུ་འབོད་པའི་བུ་མོ་ཆུང་ཆུང་མཱ་ལཱ་
ལཱའང་སློབ་སྦྱོང་ལ་མོས་པ་ཆེ་བའི་བུ་མོ་ཆུང་ཆུང་དེ་དག་མང་པོའི་
ཁྲོད་ཀྱི་གཅིག་སྟེ། མོས་འཇིགས་སྐུལ་བའི་བྱ་སྤྱོད་ཅི་འདྲའི་གདུག་
རྩུབ་དང་ལྡན་ནའང་ངས་ཅིས་ཀྱང་སློབ་སྦྱོང་བྱ་དགོས་ཟེར། ངས་སློབ་
སྦྱོང་ལ་ནན་ཏན་གྱིས་འབད་ནས་ཨང་དང་པོའི་རྒྱུགས་འབྲས་བརྩོན
ལེན་བྱ་དགོས་ཟེར། ངས་ཤེས་བྱའི་གནས་ལ་བརྩོན་ནས་རང་གི་
ཕུགས་འདུན་མངོན་འགྱུར་བྱ་དགོས་ཟེར།
པ་ཀི་སི་ཐན་གྱི་བུ་མོ་ཆུང་ཆུང་དག་ལ་ནི་མཱ་ལཱ་ལཱ་དང་འདྲ་བར་
སློབ་སྦྱོང་ལ་བརྩོན་པའི་བློ་སྤོབས་ཤིན་ཏུ་ཆེ་ནའང་། འཇིགས་སྐུལ་བ་
དག་གི་སྨྱོ་ཧམ་ཡང་ཤིན་ཏུ་རྒོད་དེ། 2008ལོའི་ལོ་མཇུག་ཏུ། འཇིགས་
སྐུལ་བ་ཚོའི་སྨྱོ་ཧམ་སྔར་ལས་ངར་ཐག་ཆོད་དེ། 2009ལོའི་ཟླ་དང་
པོའི་ཚེས་བཅོ་ལྔ་ནས་བཟུང་བུ་མོ་རྣམས་ལོ་ཆེ་ཆུང་ལ་མ་ལྟོས་པར་
གཅིག་ཀྱང་སློབ་གྲྭར་འགྲོ་མི་ཆོག གལ་ཏེ་སུ་ཞིག་འགྲོ་ན་ངེད་ཚོས་
ཅི་ཞིག་བྱ་རྒྱུ་ཡིན་པ་ཁྱོད་ཅག་གིས་ཤེས་ངེས་པས་མཇུག་འབྲས་ཁྱིམ་
བདག་དང་སློབ་གཙོས་འཁུར་དགོས་ཞེས་བསྒྲགས་པས། ཁྱིམ་བདག་
མང་པོ་ཞིག་སྔངས་ཐག་ཆོད་ནས་རང་རང་གི་བུ་མོ་དག་སློབ་གྲྭ་ནས་
ཕྱིར་འཐེན་བྱས།
མཱ་ལཱ་ལཱ་ཡིས་མཚོན་པའི་སློབ་སྦྱོང་ལ་མོས་པའི་བུ་མོ་ཆུང་ཆུང་
གང་མང་ཞིག་ཤིན་ཏུ་ཡུ་མུག་པར་གྱུར་ནའང་ད་དུང་རེ་བ་བཅངས་
ནས། འཇིགས་སྐུལ་བས་གཏན་འཁེལ་བའི་ཉིན་མོ་དེའི་བར་དུ་ཁོང
ཚོ་སྔར་ལྟར་ཧུར་ཐག་གིས་སློབ་གྲྭའི་བྱེད་སྒོ་དག་ལ་ཞུགས་ཤིང་། ཁོང་
ཚོའི་ཁྲོད་ཀྱི་བུ་མོ་ཆུང་བ་འགའ་རེ་ནི་ཕ་མ་དང་གཉེན་ཉེ་ཚོས་མི་
ཚོར་བར་བྱས་ཏེ་ལྐོག་ནས་བྲོས་ཏེ་སློབ་གྲྭར་ཡོང་བར་བཤད། ཁོང་
ཚོས། སློབ་གྲྭའི་ནང་དུ་སློབ་ཐུན་གཅིག་དང་སྐར་ཆ་གཅིག་ཀྱང་
གསེར་སྲང་སྟོང་ཕྲག་གིས་ཉོ་བར་མི་བཏུབ་པའི་རིན་ཐང་ཅན་དུ་
མཐོང་བས། ཁོང་ཚོས་སློབ་གྲྭ་གྲོལ་ཐེངས་རེ་རེར་གནས་དེ་དང་
འབྲལ་བར་ཤིན་ཏུ་ནས་ཕངས་སེམས་འཆང་གིན་ཡོད།
མཱ་ལཱ་ལཱའི་ནུ་བོས། སློབ་གྲྭར་འགྲོ་རུ་མི་འཇུག་པ་ལ་སྐྱོ་དགོས
དོན་ཅི་ཡང་མེད་དེ། ཁྱིམ་ནས་རྩེད་མོའི་ལས་སུ་ཞུགས་བསྡད་ན་ཆོག་
པ་མ་ཡིན་ནམ། ངའང་བུ་མོ་ཞིག་ཡིན་ན་འགྲིག་འདུག་ཟེར། འོན་
ཀྱང་། མཱ་ལཱ་ལཱས་མཚོན་པའི་བུ་མོ་དག་གིས་ནི་དེ་ལྟར་དུ་མི་སེམས་
པར་ང་ཚོས་ཅིས་ཀྱང་སློབ་སྦྱོང་བྱ་དགོས་ཟེར། དེ་ནི་ཁོང་ཚོས། སློབ་
སྦྱོང་ཁྲོད་ཀྱི་དཀའ་ངལ་ནི་གནས་སྐབས་ཀྱི་དཀའ་ངལ་དང༌། སློབ
སྦྱོང་མེད་པའི་དཀའ་ངལ་ནི་ཚེ་གང་གི་དཀའ་ངལ་ཡིན་ནོ།། ཞེས་
པའི་བདེན་པའི་ལེགས་བཤད་གང་དེའི་གནས་ལུགས་མཐོང་ཡོད་པས་ཡིན་སྲིད།
མཱ་ལཱ་ལཱས། ངའི་འཇིག་རྟེན་ནི་ཤིན་ཏུ་ཁྱད་མཚར་ཏེ། སློབ་སྦྱོང་
ལ་མོས་པའི་བུ་མོ་ཆུང་ཆུང་དག་སློབ་གྲྭར་འགྲོ་དུས་འཇིགས་སྐུལ་
བའི་མེ་མདར་བཞའ་དགོས་པ་མ་ཟད། རང་ཉིད་ཀྱི་ཁྱིམ་མི་དག་
ལའང་བྱོལ་དགོས་པ་རེད་ཟེར། དེ་ལྟ་བུའི་གོ་ལྡོག་པའི་འཇིག་རྟེན་
ཞིག་ཏུ། སློབ་སྦྱོང་གི་ཚུལ་ལ་སྐོམ་པ་ཆུ་འདོད་ལྟར་གྱུར་པའི་བུ་མོ་
ཆུང་ཆུང་ཁྱུ་ཞིག་ཡོད་པ་དང་། ཁོང་ཚོ་འཇིགས་སྐུལ་བའི་མེ་མདའི་
ཁ་ནས་རང་གི་གཅེས་པའི་ཚེ་སྲོག་ལའང་མི་འཛེམས་པར་སློབ་གྲྭར་
ཨུ་ཚུགས་ཀྱིས་བསྐྱོད་དེ་སློབ་སྦྱོང་ལ་འབད་ཀྱིན་པ་དེ་ནི་དེ་བས་ཀྱང་
ཁྱད་དུ་མཚར་བ་ཞིག་མ་ཡིན་ནམ།
མཱ་ལཱ་ལཱ་ཡིས། ང་ཚོས་ནི་སློབ་གྲྭ་ནས་སློབ་སྦྱོང་བྱེད་པ་དང་།
དཔེ་ཆ་ཀློག་པ། རྩོམ་ཡིག་འབྲི་བ། ཨང་རྩིས་ལ་སྦྱང་བ་ཙམ་ལས་མ་
རུང་བའི་དོན་དག་ཅི་ཡང་སྒྲུབ་ཀྱིན་མེད་པས། ང་ཚོ་སློབ་གྲྭར་འགྲོ་
རུ་མི་འཇུག་པ་ནི་གནས་ལུགས་དང་མཐུན་ཐབས་བྲལ་བ་ཞིག་རེད།
དེ་བས་ན། ང་ཅིས་ཀྱང་འཇིགས་སྐུལ་བ་ཚོའི་གདོང་ལ་ལངས་ཏེ་རང་
ཉིད་ཀྱི་བདེན་པ་རྩོད་དགོས་ཟེར། སྐབས་དེ་ནས་མཱ་ལཱ་ལཱ་ཡིས་བྷི་བྷི་
སིའི་དྲྭ་བར་སྙུག་མིང་ཞིག་བཀོལ་ནས་ཉིན་ཐོའི་རྣམ་པས་བུ་མོ་ཚོ་
སློབ་གྲྭར་འགྲོ་བ་ལ་བཀག་འགོག་ཅི་ལྟར་གཏོང་བའི་བརྒྱུད་རིམ་
དག་འཛམ་གླིང་མི་མང་གི་མིག་སྔར་བཀྲམ།
ཁོ་མོས་ཡུན་རིང་ལ་སྙུག་མིང་ཞིག་བཀོལ་ནས་སློབ་གྲྭའི་
གནས་ཚུལ་གྱིས་གཙོས་འཇིགས་སྐུལ་བ་དག་གི་བྱ་སྤྱོད་མ་རུང་བ་
་རིམ་པར་དག་ཉིན་ཐོར་ཕབ་མཐར་རྒྱལ་སྤྱིའི་ཐོག་ནས་ཀྱང་ཨ་ལན་
ཐོབ་ཅིང་། ལོ་ན་བཅུ་གཅིག་ཙམ་གྱི་བུ་མོ་དེ་ནི་སྨྱན་བྱེད་སྡེ་ཁག་
གི་དོ་སྣང་བྱ་ཡུལ་ཞིག་ཏུ་གྱུར་པས། ཁོ་མོས་ཀྱང་འཇིགས་པ་མེད་
པར། རང་ལ་སློབ་སྦྱོང་གི་ཁེ་དབང་མཁོ་བ་བཞིན་བྱིས་པ་གཞན་དག
ལའང་ངེས་པར་མཁོ་ཚུལ་དང་། བྱིས་པ་ཚོའི་སློབ་སྦྱོང་གི་ཐོབ་ཐང་ལ་
ངེས་པར་སྲུང་སྐྱོབ་བྱ་དགོས་ཚུལ་སོགས་ཀྱི་རེ་ཞུ་དང་འབོད་སྐུལ་སྣ་
ཚོགས་སྦ་གསང་མེད་པར་བརྙན་ལམ་ཁག་ཏུ་ལྷུག་བརྗོད་བྱས།
དེ་ལྟར་ཁོ་མོས་མངོན་སུམ་འཛེམས་མེད་དུ་བུ་མོ་ཚོའི་སློབ་སྦྱོང་
གི་ཁེ་དབང་ལ་བརྩོན་ལེན་གྱིས་གཏམ་བཤད་སོགས་ཀྱི་ལས་འགུལ་
རིམ་པར་སྤེལ་བ་མ་ཟད། འཇིགས་སྐུལ་བའི་དྲག་སྤྱོད་ལ་རྒོལ་གཏམ་
མང་དུ་བཏང་ཏེ་ཞི་བདེ་ལ་འབོད་སྐལ་རིམ་པར་ཞུས་པས། ཁོ་མོ་ནི
འཇིགས་སྐུལ་བ་དག་གི་མིག་ནང་གི་ཚེར་མ་རུ་གྱུར་པ་མ་ཟད། ཁོ་
ཚོས་མོས་ཚོད་མ་བཟུང་ན་གསོད་རྒྱུ་ཡིན་ཚུལ་གྱི་སྦྱར་བྱང་ཡང་དྲ་
ཚིགས་སུ་སྤེལ་བར་བཤད་།
ཡུལ་མི་ཚོས་མོའི་ཨ་མར། བུ་མོས་བརྙན་འཕྲིན་སོགས་སུ་
གདོང་ཁེབས་གྱོན་མེད་པར་ངོ་གདོང་ཕུད་འདུག་པ་ནི་མི་རུང་ཚུལ་
དང་བུ་མོའི་བྱ་སྤྱོད་ལ་བདག་ཡག་པོ་མ་བྱས་ན་དམྱལ་བར་ལྷུང་ཚུལ་
སོགས་ལབ་པ་ན། མོས་ཁོ་ཚོས་འཇིགས་སྐུལ་བ་དག་གིས་བུ་མོ་ཁྲི་
ལྔ་ལྷག་སློབ་གྲྭ་ལས་བཙན་གྱིས་ཕྱིར་ཕུད་པ་ལ་མི་བསམ་པར་ངས་
གདོང་ཁེབས་གྱོན་མིན་ལ་བཤད་པ་ནི་མཚར་རོ་ཟེར། ཐ་ལི་པེན་
གྱི་འཇིགས་སྐུལ་བ་ཚོས་གདོང་ཁེབས་གྱོན་པ་ནི་ཁོ་ཚོས་ནག་ཉེས
བཟོས་པས་ཡིན་པ་རེད། ངས་ནི་ནག་ཉེས་ཅི་ཡང་མ་བཟོས་ན་གདོང་
ཁེབས་གྱོན་དགོས་དོན་ཅི་ཡང་མེད་དོ་ཟེར།
དེ་ལྟར་བློ་སྤོབས་རབ་ཏུ་མཐོ་ཞིང་གཏམ་གྱི་ཟུར་ཁ་རྣོ་བའི་
བུ་མོ་འདི་ཐ་ལི་པེན་གྱི་འཇིགས་སྐུལ་བ་ཚོའི་སྙིང་དུ་ཟུག་པར
གྱུར་པས། ཁོ་ཚོས་མི་གཉིས་བུ་མོ་ཆུང་ཆུང་འདིའི་སྟེང་ལ་ཆེད་དུ་
མངགས་ཤིང་། ཁོ་གཉིས་ཀྱིས་ཀྱང་ཉམས་ང་ཅི་ཡང་མེད་པར་བུ་མོ་
ཆུང་ཆུང་འདིའི་མགོ་ལ་མེ་མདའི་མཆུ་ཏོ་གཏད་ནས་ཤིན་ཏུ་སྙིང་ཉེ་
བའི་བུ་མོ་ཆུང་ཆུང་འདི་ཁྲག་གི་དཀྱིལ་ལ་བསྙལ། འོན་ཀྱང་སྟབས་
ལེགས་པར་གྱུར་ཏེ་ཁོ་མོ་སླར་ཡང་ཡར་བཞེངས་ནས། ཁོ་མོའི་
འཇགས་པ་མེད་པའི་སྐད་སྒྲ་དེ་འཛམ་གླིང་ཧྲིལ་བོའི་ཁྱོན་ལ་ཁྱབ་པར་བྱས།
ཁོ་མོས། ཐ་ལི་པེན་གྱིས་ངའི་སྐད་སྒྲ་རྩ་བ་ནས་གཅོད་རྩིས་བྱས་
མོད། དེ་ལས་ལྡོག་སྟེ་ངའི་སྐད་སྒྲ་ལ་ནི་འཛམ་གླིང་ཧྲིལ་བོས་ཉན་གྱིན
ཡོད་དོ་ཞེས་སྤོབས་པ་ཆེན་པོས་བཤད་ལ། ཉིས་སྟོང་བཅུ་བཞི་ལོའི་
ནོ་བྷེལ་ཞི་བདེའི་གཟེངས་རྟགས་དེ་ཉིད་སྐབས་དེར་ལོ་ན་བཅུ་བདུན་
ཙམ་དུ་སོན་པའི་བུ་མོ་འདི་ལ་འབུལ་གནང་མཛད་པས་ཀྱང་། འཛམ་
གླིང་འདིས་ཁོ་མོའི་སྐད་ཆ་ལ་ཆ་འཇོག་ཅི་ཙམ་ཞིག་གནང་གིན་པ་ང་
ཚོས་ཧ་གོ་ཐུབ་པ་ཡིན།
ཁོ་མོས། བྱིས་པ་གཅིག་དང་དགེ་རྒན་གཅིག དཔེ་དེབ་གཅིག་
དང་སྨྱུ་གུ་གཅིག་བཅས་ཀྱིས་འཛམ་གླིང་ལ་འགྱུར་བ་གཏོང་ཐུབ་བོ་
ཟེར། ཁོ་མོ་རང་ཉིད་ཀྱི་སྐད་ཆ་འདི་ལ་ངེས་ཤེས་ལེགས་པར་འདྲོང
བས་ན། ཁོ་མོས་རང་ཉིད་དང་བཅས་པའི་བྱིས་པ་ཚོའི་སློབ་སྦྱོང་བྱ
བའི་ཁེ་དབང་དེ་ཉིད་གཅེས་པའི་ཚེ་སྲོག་དང་བཅས་པས་བརྩད་དང་
རྩོད་ཀྱིན་ཡོད་དོ།།

བདུན་པ། བྱམས་བརྩེའི་འོད་ཆེན་ཀུན་ལ་སྤྲོ།

1.ལེན་ཁོན་གྱི་འདུན་མ།
ལེན་ཁོན། (Abraham Lincoln 1809- 1864)ཨ་རིའི་སྲིད་འཛིན་ཁྲི་
རབས་བཅུ་དྲུག་པ།མི་ནག་བྲན་གཡོག་བཅིངས་གྲོལ་གཏོང་མཁན།
ལོ་རྒྱུས་ཀྱིས་བརྗེད་དུ་མེད་པའི་སྐྱེས་བུ་ཆེན་པོ་དག་ནི་རང་
རང་གི་ཕུགས་ཀྱི་འདུན་མ་རེ་རེའི་དོན་དུ་འཚོ་མྱོང་བ་ཞིག་ཡིན་
ཞིང་། ཁོང་ཅག་གི་རླབས་པོ་ཆེའི་འདུན་མ་དག་གིས་ནི་ཁོང་ཅག་ལ་
གཟི་བརྗིད་ཉམས་མེད་ཀྱི་འོད་མདངས་ཕུན་སུམ་ཚོགས་པ་བསྩལ་
ཡོད་ལ། ཁོང་ཅག་གི་བླ་མེད་ཀྱི་རིན་ཐང་ཡང་མངོན་འཕགས་སུ་
བསྟད་ཡོད་དོ།།
ཨ་རིའི་སྲིད་འཛིན་རབས་བཅུ་དྲུག་པ་སྐྱེས་མཆོག་ལེན་ཁོན་
ཡང་རང་གི་རླབས་པོ་ཆེའི་འདུན་མ་ཐུགས་སུ་བཅངས་ནས་དུས་ཡུན་
རིང་པོའི་འབད་བརྩོན་ལ་ཞུགས་ཤིང་། འདུན་མ་གང་དེས་ནི་ཁོང་ཉིད་
གཏན་ནས་གཏན་དུ་ལོ་རྒྱུས་ཀྱི་རྡོ་རིང་ངོས་སུ་གཟི་བརྗིད་དང་བཅས་
ཏེ་ནུབ་པ་མེད་པར་བརྐོས་ཡོད་དེ། ད་ལྟའི་ཆར་ལེན་ཁོན་ནི་ཨ་རིའི་
ལོ་རྒྱུས་ཙམ་ལས་འདས་ཏེ་འཛམ་གླིང་ཧྲིལ་བོ་འདིའི་ལོ་རྒྱུས་འཕེལ་
རིམ་གྱི་ས་རྟགས་ཤིག་ཏུའང་ངོས་འཛིན་མཛད་ཀྱིན་པ་མ་ཡིན་ནམ།
དུས་རབས་བཅུ་དགུ་བའི་སྟོད་ཀྱི་ཨ་རི་ནི་མི་ནག་བྲན་གཡོག་
ལམ་ལུགས་ཤས་ཆེར་དར་བའི་ཡུལ་ཞིག་ཡིན་ལ། ཨ་རིའི་ལྷོ་ཕྱོགས
ཀྱི་བྲན་བདག་དག་གིས་མི་ནག་རྣམས་ཉིན་མཚན་དབྱེར་མེད་དུ་
གཡོག་ལས་ལ་འདེད་ཀྱིན་པ་མ་ཟད། གང་འདོད་ལྟར་ཉོ་ཚོང་གི་ལ
ཀྱང་མང་དུ་རྩོམ་གྱིན་ཡོད་པས།སྐབས་དེའི་མི་ནག་རྣམས་ལ་ནི་ཆབ་
སྲིད་ཀྱི་དབང་ཆ་དང་འཚོ་བའི་རང་དབང་སོགས་ཅི་ཡང་མེད་པ་རེད།
སྐབས་ཤིག་ལ་རང་ལོ་བཅོ་བརྒྱད་ལོན་ཙམ་གྱི་ལེན་ཁོན་ལས་
དོན་ཞིག་གི་ཕྱིར་དུ་ཨ་རིའི་ལྷོ་ཕྱོགས་ཀྱི་གྲོང་ཁྱེར་ཨོ་ཨེར་ལིང་དུ
ཕྱིན། མི་གྲངས་ཁྲི་ཚོ་བཞི་ལྷག་ཟིན་པའི་གྲོང་ཁྱེར་དེ་ནི་མི་ནག་བྲན་
གཡོག་ཉོ་ཚོང་གི་སྟེ་གནས་ཆེན་པོ་ཞིག་ཏུ་ཆགས་འདུག་སྟེ། དེ་རུ་
ཆེད་དུ་མི་ནག་བྲན་གཡོག་ཉོ་ཚོང་བྱ་སའི་སྟེགས་བུ་ཡོད་པ་མ་ཟད།
མི་ནག་བྲན་གཡོག་རྣམས་བཙོན་འཇུག་བྱ་སའི་བཙོན་ར་ཆེ་ཆུང་
ཡང་མང་དུ་ཡོད་ལ། བྲན་གཡོག་འཚོང་མཁན་དག་གིས་མི་ནག་བྲན་
གཡོག་རྣམས་ཀྱི་རྐང་ལག་སྒྲོག་གིས་བཅིངས་ཤིང་། ལུས་ལ་བསྲེགས་
ཐམ་བརྒྱབས་ནས་ཁྱུ་དང་སྐོར་བྱས་ཏེ་ཡར་འདེད་མར་འདེད་ངང་ཉོ་
བདག་དག་ལ་གོང་གཏམ་པ་སོགས་ཀྱི་སྣང་ཚུལ་ཡ་ང་བ་དག་ནི་རྒྱུན་
ལྡན་དུ་གྱུར་འདུག
ད་དུང་མི་ནག་བྲན་གཡོག་ཚོའི་བུ་ཕྲུག་རྣམས་བྲན་གཡོག
འཚོང་མཁན་དག་གིས་བཙན་གྱིས་ཕྲོགས་ནས་འཚོང་གིན་པ་དང་།
ཁོ་ཚོས་མི་ནག་བྲན་གཡོག་དག་ལ་ལྕག་གིས་བྲབས་པ་དང་དབྱུག་
པས་བརྡེག་པ་སོགས་རང་དགར་ཅི་འདོད་ལྟར་བྱེད་ཀྱིན་པའི་ཡ་ང་
བའི་སྦྱོར་བ་ཤས་བཟོད་པར་དཀའ་བ་མང་དུ་རྩོམ་གྱིན་པ་རེད།
དེ་ལྟར། གྲོང་ཁྱེར་དེ་གར་མི་ནག་བྲན་གཡོག་རྣམས་ཉོ་ཚོང་
བྱེད་ཀྱིན་པའི་སྣང་ཚུལ་ཡ་ང་བ་དག་གིས་ལེན་ཁོན་ཁོང་གི་བློ་ཁོག
ལ་རླབས་པོ་ཆེའི་འདུན་མ་ཞིག་བསྐྲུན་བྱུང་བ་སྟེ། ཁོང་གིས་རང་གི་
གྲོགས་པོར། ནམ་ཞིག་ངས་མི་ནག་བྲན་གཡོག་གི་ལམ་ལུགས་མ་
རུང་བ་འདི་རྩ་གཏོར་བཏང་ནས་མི་ནག་བྲན་གཡོག་རྣམས་ཀྱི་ཡ་ང་
བའི་ལས་དབང་ལ་བསྒྱུར་བཅོས་བྱ་རྒྱུ་ཡིན་ཞེས་བཤད་ཅིང་། སྐབས་
དེ་ནས་བཟུང་ཁོང་གིས་ཕུགས་ཀྱི་འདུན་མ་དེ་ཐུགས་ལ་ཉར་ནས་
རྒྱུན་རིང་བའི་འབད་བརྩོན་ལ་ཞུགས་པའི་མགོ་བརྩམས་སོ།།
ལེན་ཁོན་རིམ་གྱིས་ཆབ་སྲིད་ཀྱི་ལས་དོན་ནང་ཞུགས་ཤིང་།ཁོང་
གིས་སྐབས་ཀུན་དུ་མི་ནག་བྲན་གཡོག་ལམ་ལུགས་ནི་དྲང་བདེན་ལ་
རྒྱབ་ཀྱིས་ཕྱོགས་པ་ཞིག་ཡིན་པ་མ་ཟད། དེ་ནི་མ་རུང་བའི་ལས་སྦྱོར་
ངན་པ་དག་གི་འབྱུང་རྩ་ཡིན་ཚུལ་སོགས་ཀྱི་རྒྱུ་མཚན་མང་པོས་མི་
ནག་བྲན་གཡོག་གི་ལམ་ལུགས་ལ་ངོ་རྒོལ་རྒྱ་ཆེན་པོ་བྱས་ཤིང་། མི་
ནག་བྲན་གཡོག་ལམ་ལུགས་འདི་ངེས་པར་མགྱོགས་མྱུར་ངང་ཐག་
གཅོད་ལེགས་པོ་ཞིག་བྱ་དགོས་ཚུལ་གྱི་རེ་བ་ལན་མང་དུ་བཏོན།
བྲན་བདག་དག་གི་བརྩེ་མེད་གདུག་རྩུབ་ཀྱི་སྦྱོར་བ་ལ་ཡི་མ་
རངས་པའི་སྐྱེ་བོ་གཞན་དག་གིས་ཀྱང་མི་ནག་བྲན་གཡོག་གི་ལམ་
ལུགས་ལ་དགག་རྒྱག་དང་ངོ་རྒོལ་བྱེད་ཀྱིན་ཡོད་པ་མ་ཟད། མི་ནག་
རང་ཉིད་ཚོས་ཀྱང་ངོ་རྒོལ་གྱི་གྱེན་ལངས་མང་དུ་བརྩམས་པས་མི་
ནག་བྲན་གཡོག་ལམ་ལུགས་ནི་ཅིས་ཀྱང་ཐག་གཅོད་བྱ་དགོས་པའི་
རྒྱལ་ཁབ་ཀྱི་དོན་ཆེན་ཞིག་ཏུ་རང་བཞིན་གྱིས་ཆགས་ཤིང་། མི་ནག་
བྲན་གཡོག་གི་ལམ་ལུགས་འདི་མུ་མཐུད་པའི་ངང་རྒྱུན་སྐྱོང་བྱའམ་
རྩ་མེད་དུ་གཏོང་ཞེས་པ་ནི་ཆབ་སྲིད་ཀྱི་རྩོད་གཞི་ཆེན་པོ་ཞིག་ཏུ་གྱུར།
དེ་ལྟའི་སྐབས་སུ། ལེན་ཁོན་ཨ་རིའི་སྐབས་བཅུ་དྲུག་པའི་སྲིད་
འཛིན་ལ་འདེམས་ཐོན་བྱུང་བས། ཁོང་གིས་བློ་བརྟན་འགྱུར་མེད་ངང་
མི་ནག་བྲན་གཡོག་ལམ་ལུགས་འདི་རྩ་མེད་གཏོང་བའི་ཕྱོགས་ལ་
ལས་དོན་མཛད་ཅིང་། ཁོང་གིས་ཞི་བའི་ངང་གལ་ཏེ་བྲན་བདག་སུ་
ཞིག་གིས་མི་ནག་བྲན་གཡོག་རྣམས་བཅིང་གྲོལ་བཏང་བ་ཡིན་ན།
སྲིད་གཞུང་གིས་མི་རེའི་སྐྱིན་ཚབ་ཏུ་ཨ་སྒོར་སུམ་བརྒྱ་རེ་སྤྲད་རྒྱུ་
ཡིན་ཞེས་ཁག་ཐེག་ཞལ་བཞེས་མཛད། འོན་ཀྱང་བྲན་བདག་དག་
གིས་ཁས་ལེན་མ་བྱས་པས། མཐར་ཁོང་གིས། མི་ནག་བྲན་གཡོག་
བཅིང་གྲོལ་གྱི་ཐོག་མའི་བསྒྲགས་གཏམ་ཞེས་པ་ཁྱབ་བསྒྲགས་མཛད་
དེ༑ མི་ནག་བྲན་གཡོག་རྣམས་ལ་ཡོངས་སུ་རང་དབང་ཐོབ་པའི་
གཏན་འབེབས་མཛད།
དེ་དང་ལྷན་དུ། གལ་ཏེ་བྲན་བདག་སུ་ཞིག་གིས་ཉིན་བརྒྱའི་ནང་
ལ་མི་ནག་བྲན་གཡོག་བཅིང་གྲོལ་གྱི་སྲིད་ཇུས་ལ་ཁས་ལེན་བྱས་ཏེ་
བྲན་གཡོག་རྣམས་བཅིང་གྲོལ་བཏང་བ་ཡིན་ན་དེར་སྲིད་གཞུང་གིས་
སྐྱིན་ཚབ་མི་དམན་པ་སྤྲོད་ངེས་པའི་ཞལ་བཞེས་མཛད་ནའང་། བྲན་
བདག་དག་གིས་སྔར་མུས་བཞིན་ཁ་ཡ་ཅི་ཡང་མ་བྱས།
དེར་ལེན་ཁོན་གྱིས། བརྩེ་མེད་སྙིང་རྗེ་དང་བྲལ་བའི་བྲན་བདག་
ཧམ་སེམས་ཅན་དག་གིས་ཞི་བའི་གཏམ་མི་གོ་ན་ད་ནི་དྲག་པོའི་
གཡུལ་གྱིས་གདུལ་རྒྱུ་ལས་ཐབས་མེད་དོ་དགོངས་ནས། སྲིད་བློན་
འཁོར་དང་བཅས་པར་མི་ནག་བཅིང་གྲོལ་ཐད་ཀྱི་གྲོས་མོལ་རིམ་
པར་མཛད་རྗེས། ཁོང་གིས། མི་ནག་བྲན་གཡོག་བཅིང་གྲོལ་གྱི་ཐ་
མའི་བསྒྲགས་གཏམ་སྟེང་མཚན་རྟགས་དངོས་སུ་བསྐྱོན་ཏེ། ད་ནས་
བཟུང་མི་ནག་བྲན་གཡོག་རྣམས་ལ་ཡོངས་སུ་བཅིང་གྲོལ་གྱིས་རང་
དབང་ཐོབ་པ་ཡིན་ཞེས་རྒྱལ་ཡོངས་ལ་གསལ་བསྒྲགས་མཛད།
གསལ་བསྒྲགས་དེ་ལ་ས་གནས་སོ་སོའི་རང་དབང་ལ་དུང་བའི་
སྐྱེ་བོ་རྣམས་ཀྱིས་དགའ་མགུ་ཆེན་པོའི་ངང་རྒྱབ་སྐྱོར་བླ་མེད་མཛད་
ནའང་། ལྷོ་ཕྱོགས་ཀྱི་བྲན་བདག་དག་གིས་སྔར་བཞིན་ཁས་ལེན་མ་
བྱས་པའི་སྟེང་རྒོལ་བ་བརྩམས་པས། ལྷོ་བྱང་གི་འཁྲུག་པའང་སྔར་
ལས་ཛ་དྲག་ཏུ་ཕྱིན། ལེན་ཁོན་གྱིས་ཆེད་དུ་དམག་བསྡུ་མཛད་དེ
དཔའ་ངར་ཆེན་པོས་གཡུལ་ལ་ཞུགས་ནས་དྲག་འཐབ་གནང་བས།
མཐར་ལྷོ་ཕྱོགས་བྲན་བདག་གི་དམག་དཔུང་ཆམ་ལ་ཕབས་ཏེ་རྒྱལ་
ཁ་བླངས་ཤིང་མི་ནག་བྲན་གཡོག་རྣམས་ལ་མིང་དོན་མཚུངས་པའི་
བཅིང་གྲོལ་ཐོབ་པར་བྱས།
དེ་ལྟར་ཡུན་རིང་གི་བརྩོན་པའི་མཐར་མི་ནག་བྲན་གཡོག་
བཅིང་གྲོལ་གཏོང་བའི་ལས་དོན་ལ་རྒྱལ་ཁ་ལེགས་པར་ཐོབ་སྟེ་མི་
ནག་བྲན་གཡོག་རྣམས་ཀྱིས་རང་རང་གི་སར་རང་ལ་དབང་བའི་འཚོ་
བ་གསར་བ་རོལ་མགོ་བརྩམས་ཤིང་། ཨ་རིའི་རྒྱལ་ཡོངས་སུའང་རྒྱལ་
ཁའི་དགའ་སྟོན་ཟབ་རྒྱས་ཀྱིས་རོལ་བཞིན་པའི་སྐབས་དེར། ཝ་ཞིན་
ཐོན་གྱི་ཟློས་གར་ཁང་ཞིག་ནས་བོས་སྐད་ཅིག་མཆེད་ཅིང་། དེ་དང་
མཉམ་དུ་སྐུ་གཟུགས་རིང་ཞིང་སྐུ་ཤ་རུད་པའི་སྐྱེས་མཆོག་ཁོང་ས་ལ་
འགྱེལ་སོང་། སྐབས་དེ་ནས་བཟུང་ཁོང་ཉིད་གཏན་ནས་གཏན་དུ་ཡར་
ལངས་རྒྱུ་མ་བྱུང་ངོ་།།
དེ་ལྟར་ཁོང་ཉིད་གཏན་དུ་ཡར་ལངས་རྒྱུ་མ་བྱུང་ནའང་། ཁོང་
གིས་ཤུལ་དུ་བཞག་པའི་མཛད་བཟང་གི་དྲོད་ཁོལ་གྱིས་ནི་མི་ནག་
བྲན་གཡོག་ཁྲི་སྟོང་མང་པོར་རང་དབང་གི་འཚོ་བ་གསར་བ་ཞིག་
བསྐྲུན་ཡོད་ལ། ཨ་རིའི་ལོ་རྒྱུས་ལ་སྔར་མེད་ཀྱི་གཟི་མདངས་ཤིག་ཀྱང་
བསྐྲུན་ཡོད་དོ།།
ཁོང་ཉིད་སྐུ་འདས་ནས་ལོ་ངོ་བརྒྱ་དང་ཞེ་གསུམ་གྱི་སྐབས་སུ།
བྲན་གཡོག་གི་རྒྱུད་ལས་འཁྲུངས་པའི་མི་ནག་ཅིག་གིས་ཨ་རིའི་སྲིད་
དབང་ལ་མངའ་མཛད་ཅིང་། ཚུལ་དེས་ནི་འཛམ་གླིང་ཧྲིལ་བོར་ཨ་རི་
རྒྱལ་ཁབ་ཀྱི་རང་དབང་དང་དམངས་གཙོའི་གཟི་དཔལ་ངོ་སྤྲད་ལ།
ལེན་ཁོན་ཁོང་གི་གཅེས་པའི་ཚེ་སྲོག་གིས་བསྐྲུན་པའི་རླབས་པོ་ཆེའི་
མཛད་བཟང་དེ་ཉིད་ཀྱང་འཛམ་གླིང་མི་མང་གི་སྤྱན་སྔར་མངོན་པར་
བསྟར་པའོ།།
2.བྱམས་བརྩེའི་བདག་ཉིད་ཆེན་མོ།
རྗེ་བཙུན་མ་ཋི་རེ་སཱ། (Mother Teresa 1910 - 1997)
འཛམ་གླིང་ལ་མིང་དུ་གྲགས་པའི་དགེ་སྒྲུབ་མཁན། 1979ལོར་ནོ་བྷེལ་ཞི་བདེའི
གཟེངས་རྟགས་ཐོབ།
དུས་རབས་སྔོན་མ་ནི་མིའི་རིགས་ཀྱི་ལོ་རྒྱུས་རིང་མོའི་ཁྲོད་དུ་
སེམས་པ་འཁྱག་པར་བྱེད་པའི་གཏམ་རྒྱུད་ཆེས་མང་བའི་དུས་རབས་
ཤིག་སྟེ། རྣ་བར་སོན་པ་ཙམ་གྱིས་ཀྱང་ཤིན་ཏུ་སྙིང་ན་བར་བྱེད་པའི་
འཛམ་གླིང་འཁྲུག་ཆེན་དང་པོ་དང་གཉིས་པས་གཙོས་འཁྲུག་རྩོད་སྣ་
ཚོགས་ནི་ཀུན་ནས་མཆེད་ཅིང་། དེ་དག་ལ་བརྟེན་ཅིང་འབྲེལ་ནས་
ནད་ཡམས་དང་མུ་གེ་སོགས་མི་འདོད་པའི་སྡུག་བསྔལ་ཆེ་ཞིང་ཆེ་བ་
སྣ་ཚོགས་བྱུང་བས། སྐབས་དེར་འཚོ་བའི་མི་རྣམས་ཀྱིས་ནི་དངོས་
གནས་དམྱལ་བ་ཡི་དྭགས་དུད་འགྲོ་སོགས་ཀྱི་སྡུག་བསྔལ་འཇིགས་
མོ་དག་མངོན་སུམ་ལྟར་གྱིས་མྱངས་པ་རེད།
དུས་རབས་གོང་མའི་ནང་དུ་བར་ཆད་རྐྱེན་ངན་སྣ་ཚོགས་
པའི་དབང་དུ་སོང་ནས་རིན་ཆེན་ཚེ་སྲོག་ཤོར་བའི་གྲངས་ཚད་ནི་
དུས་རབས་སྔོན་མ་གང་ལས་ཀྱང་ལྡབ་མང་པོས་ལྷག་པ་ཡིན་ངེས་
ཞེས་མཁས་པ་དག་གིས་གསུངས། མི་རྣམས་མུ་གེ་དང་ནད་ཡམས།
འཁྲུག་རྩོད་སོགས་རྐྱེན་ངན་སྣ་ཚོགས་པས་མནར་ནས་གཤིན་རྗེའི་
སྒོ་དྲུང་ལ་འདེད་ཀྱིན་པའི་སྐབས་སུ།བྱམས་བརྩེའི་ཐུགས་རྗེ་མཐོ་བའི་
སྐྱེས་བུ་འགའ་རེ་བྱུང་ཞིང་། དེ་དག་གི་ཐུགས་བརྩེའི་དྲོལ་ཁོལ་གྱིས་
ནི་སྐལ་བ་ལྡན་པའི་སྐྱེ་བོ་མི་ཉུང་བ་ཞིག་བདེ་བའི་དཔལ་དུ་བསྐྱངས་
པའི་མཆོག་གི་རྣམ་ཐར་ཡང་འདུག་ལ། རྗེ་བཙུན་མ་ཋི་རེ་སཱ་མཆོག་
གི་ངོ་མཚར་གྱི་མཛད་པ་དག་གིས་ནི་ཆེས་ཆེར་དགའ་དད་སྤྲོ་བའི་
ཡིད་སེམས་རབ་ཏུ་གཡོ་བར་བྱེད།
དེ་ཡང་མཚན་སྙན་གྱི་གྲགས་པའི་སྒྲ་བརྒྱ་ཡངས་པའི་འཇིག་
རྟེན་གྱི་ཁྱོན་ལ་སྟོབས་ཀྱིས་ལྡིར་བའི་རྗེ་བཙུན་མ་ཋི་རེ་སཱ་ནི་ཉམས་
ཐག་པའི་སེམས་ཅན་རྣམས་ལ་གཅིག་ཏུ་བརྩེ་བའི་ཐུགས་རྗེ་ཆེན་པོ་
དང་ལྡན་པ་ཞིག་སྟེ། ཁོང་གིས་སྐུ་ཚེ་གང་ལ་ཆེས་ཉམས་ཐག་པའི་སྐྱེ་
བོ་ཁྲི་འབུམ་མང་པོ་སྡུག་བསྔལ་གྱི་རྒྱ་མཚོ་ཆེན་པོ་ལས་ལེགས་པར་
བསྐྱབས་པས། འཛམ་གླིང་སྐྱེ་བོ་ཀུན་གྱིས་ཁོང་ཉིད་བྱམས་བརྩེའི་
བདག་ཉིད་ཆེན་མོ་རུ་མངོན་པར་བསྟོད་ཀྱིན་ཡོད།
ཁོང་མོ་དགུང་ལོ་བཅུ་གཉིས་ཀྱི་སྐབས་སུ་གནམ་བདག་ཆོས་
ལུགས་ཀྱི་བྱིས་པའི་དགེ་རྩ་ཚོགས་པ་ཞིག་ལ་ཞུགས་པ་ནས་བཟུང་
སྐུ་ཚེ་གང་བོ་གཞན་དོན་ལྷུར་མཛད་ཀྱི་ལས་དོན་ཁོ་ནས་བསྐྱལ་པ་
སྟེ། མི་རྣམས་ཀྱིས། རྗེ་བཙུན་མ་ཀྲེ་རི་སཱའི་ཆུང་ངུའི་དུས་ཀྱི་དགུང་ལོ་
བཅུ་གཉིས་ནས་རྒས་པའི་ལོ་རྒན་གྱ་བདུན་བར་གྱི་མི་ཚེའི་ལོ་ཟླ་རིང་
མོ་དེ་དག་ནི་རང་ཉིད་སྐུ་སྒེར་གྱི་ཆེད་དུ་བསྐྱལ་པ་གཏན་ནས་མ་ཡིན་
པར། དཀའ་སྡུག་ཆེན་པོས་གཙེས་ཀྱིན་པའི་ཆེས་ཉམས་ཐག་གི་སྐྱེ་བོ་
དེ་ཚོའི་ཆེད་དུ་བསྐྱལ་པ་ཞིག་ཡིན་ནོ་ཞེས་ཆེས་ཆེར་དོན་དང་མཐུན་
པའི་གདེང་འཇོག་བྱེད་ཀྱིན་ཡོད།
དུས་རབས་སྔོན་མའི་ནང་གི་རྒྱ་གར་ནི་ཡུལ་གྲུ་སྤྱི་དང་འདྲ་བར
ཆེས་ཆེར་ཟང་ཟིང་ལང་ལོང་དུ་འདུག སྤྱི་ཚོགས་སུ་ནི་དབུལ་ཕོངས་
ཀྱི་སྤྲང་པོ་དང་ཡུལ་མེད་ཀྱི་འཁྱམས་པོ་ཉིན་ལྟར་ཇེ་མང་ཡིན་པའི་
ཁར། འགོས་ནད་ཀྱི་རིགས་ཀྱིས་གཙོས་ནད་རིགས་སྣ་ཚོགས་དར་
ཁྱབ་ཆེ་བར་ཕྱིན་ནས་ཚོད་འཛིན་དཀའ་བའི་ཚད་དུ་ཕྱིན་པས། ཁོང་
ཉིད་ཕེབས་སའི་སྲང་ལམ་དག་ནི་དབུལ་ཕོངས་ཀྱི་སྤྲང་པོ་དང་ཉམས་
ཐག་པའི་ནད་པ་སྣ་ཚོགས་ཀྱིས་གང་བ་ལྟར་གྱུར། ཁོང་གིས་ཡུལ་
དངོས་དེ་ཐུགས་ཀྱིས་མ་བཟོད་པར་ཆེད་དུ་ནད་གཡོག་གི་སྨན་བཅོས་
བྱེད་སྟངས་ལ་སྦྱངས་པ་བྱས་ནས་ཉམས་ཐག་གི་ནད་པ་རེ་རེ་བཞིན་
ཞབས་གཡོག་རིས་མེད་ཀྱིས་མཛད་དེ་མི་འདོད་རྐྱེན་ངན་ལས་ཐར་དུ་
བཅུགས་ལ། ཟས་གོས་གནས་མལ་གྱི་མཐུན་རྐྱེན་ཡང་ཅི་ནུས་ཀྱིསབསྒྲུབས།
དེ་ལྟར་ཉིན་མཚན་ཁོར་མོ་ཡུག་གི་དུས་ཚོད་མཐའ་དག་ཉམས་
ཐག་ལ་ཞབས་ཕྱི་བསྒྲུབས་ནས་སྐྱེལ་གྱིན་པའི་ཁོང་མོས་ཉམས་ཐག་
སྐྱེ་བོ་ཚོའི་དཀའ་སྡུག་མངོན་སུམ་གྱིས་གཟིགས་པས། ཀྱེ་མ་འདི་
དག་ཐམས་ཅད་སྡུག་བསྔལ་གྱི་གནས་ཆེན་པོ་འདི་ལས་ལེགས་པར་
བསྐྱབ་པར་ནུས་ན་སྙམ་པའི་ཐུགས་བརྩེ་ཆེན་པོས་ཁོང་གི་ཐུགས་
རྒྱུད་ཡོངས་སུ་གཏམས་པར་གྱུར་ལ། རང་གི་མི་ཚེ་འདི་ནི་ཉམས་ཐག་
གི་སྐྱེ་བོ་འདི་དག་ལ་ཕན་བདེ་སྒྲུབ་པའི་དོན་དུ་ངེས་པར་འབུལ་དགོས་
སྙམ་པའི་འདུན་མ་རླབས་པོ་ཆེ་ཞིག་ཀྱང་རིམ་པར་འཁྲུངས་པས།ཁོང་
མོས་དེ་ལྟར་གྱི་དམ་བཅའ་བརྟན་པོ་འགྱུར་མེད་དུ་བཅས་སོ།།
ཐུགས་བརྩེ་ཆེན་པོའི་རྒྱན་དང་བཅས་པའི་ཁོང་མོས་ཤིན་ཏུ་
ཉམས་ཐག་པའི་སྐྱེ་བོ་དག་ལ་ཕན་བདེའི་དྲོད་ཁོལ་བསྩལ་བའི་
དོན་དུ། བྱམས་བརྩེའི་ཆོས་སྤེལ་ཚོགས་པ་ཞེས་པའི་ཉམས་ཐག་
རྣམས་ལ་ཐུགས་བརྩེ་བྱམས་ཀྱིས་སྐྱོང་བའི་དགེ་སྒྲུབ་མའི་ཚོགས་
པ་ཞིག་བཙུགས་ཤིང་། ཚོགས་པ་དེས་ཉམས་ཐག་པའི་ནད་པ་དང་
དབུལ་ཞིང་ཕོངས་པའི་སྤྲང་པོ། ཡུལ་ངེས་མེད་ཀྱི་འཁྱམས་པོ། ཁྱིམ་
མེད་པའི་དྭ་ཕྲུག་དང་བདག་མེད་ཀྱི་རྒན་རྒོན་སོགས་གང་ན་སུ་ཞིག་
སྙིང་བརྩེ་བའི་ཡུལ་དུ་འདུག་པ་མཐའ་དག་ལ་ཕྱོགས་དང་རིས་སུ་
མེད་པར་ཐུགས་བརྩེ་ཆེན་པོས་ཕན་བདེའི་དགེ་ལེགས་ཀྱི་དངོས་གྲུབ་
འཛད་མེད་ཀྱི་ཚུལ་དུ་བསྩལ་མྱོང་བ་རེད།
དེ་ལྟར་ཉམས་ཐག་པའི་སྐྱེ་བོ་ཚོར་མས་བུ་ལ་བརྩེ་བ་ལས་ཀྱང་
ལྷག་པར་བརྩེ་བ་ལྟར་གྱི་ཁོང་མོས ཉམས་ཐག་སྐྱེ་བོ་ཚོའི་དོན་དུ་
དཀའ་བ་ཁུར་བླངས་ཀྱི་ངང་ནས་འབད་པ་ཆེན་པོས་སྐུ་ཚེགས་སྣ་
ཚོགས་པ་བསྐྱོན་ཅིང་། གནས་སྐབས་གང་དུའང་ཁོང་གིས་དབུལ་
ཕོངས་ཀྱི་སྤྲང་བོ་དང་ཉམས་ཐག་པའི་ནད་པ་སོགས་ཐུགས་ལ་
བཏགས་ནས་དེ་དག་གི་དོན་དུ་ཐུགས་ངལ་སྣ་ཚོགས་པ་སྐྱོན་གྱིན་
ཡོད་ལ། རང་ལ་ཅི་བདོག་པའི་དངོས་པོ་དག་ཀྱང་རང་གིས་གྱོན་པ་
བཟའ་བ་སོགས་ལོངས་སུ་སྤྱོད་མི་ཕོད་པར་ནམ་རྒྱུན་ཉམས་ཐག་གི་
སྐྱེ་བོ་ཚོར་གནང་གི་ཡོད།
ཁོང་མོས་ཐུགས་བརྩེའི་དྲོད་ཁོལ་འཇམ་པོ་འཛམ་གླིང་གི་ཡུལ་
གྲུ་མང་པོར་ཕྱོགས་མེད་ཀྱིས་སྤྲོས་པས། 1979ལོར་འཛམ་གླིང་གི་
ཉི་མ་ལྟ་བུའི་ཁོང་མོར་བཀའ་དྲིན་གཟེངས་སུ་མཐོ་བའི་མཚན་མར་
ནོ་བྷེལ་ཞི་བདེའི་གཟེངས་རྟགས་ཕུལ་ཅིང་། དཔལ་གྱི་གཟི་བརྗིད་
ཀྱིས་རྣམ་པར་ཆེ་བའི་མཛད་སྒོ་དེ་འདྲའི་སྐབས་ཀྱང་མོས་ཐུགས་ལ་
ནི་ཉམ་ཐག་པའི་སྐྱེ་བོ་རྣམས་ཀྱི་བདེ་སྡུག་ཁོ་ན་བཏགས་བཏགས་ལ་
བཞུགས་ཡོད་པ་རེད།
ཁོ་མོ་ཡུལ་གཞན་ནས་སུའུ་ཏེན་དུ་གཟེངས་རྟགས་བཞེས་པར་
འབྱོར་བ་ན། ནོ་བྷེལ་གཟེངས་རྟགས་དཔྱད་འདེམས་ལྷན་ཚོགས
ཀྱི་མགོ་གཙོས་ཁོང་མོར་བསུ་བ་རྒྱ་ཆེར་བྱས་ཤིང་། གཟེངས་རྟགས་
འབུལ་བཞེས་སྐབས་ཀྱི་མཛད་སྒོ་དང་ལས་རིམ་དག་ཞིབ་པར་ཞུས་
ལ༑ གཟེངས་རྟགས་འབུལ་བཞེས་ཀྱི་མཛད་སྒོ་གྲོལ་བ་ན་རྟེན་འབྲེལ་
ཞུ་བའི་དོན་དུ་གསོལ་སྟོན་ཆེན་པོ་ཞིག་ཀྱང་ཡོད་ཚུལ་ཞུས། སྐབས་
དེར་ཁོང་མོ་ཅུང་ཙམ་མཚར་གྱིན་དུ། གསོལ་སྟོན་ཆེན་པོ་ཞིག་ཀྱང་
ཡོད་པ་རེད་དམ་ཞེས་དྲིས་པར། མགོ་གཙོས། ཡོད་པ་རེད། ད་དུང་
གསོལ་སྟོན་དེའི་སྟེང་དུ་རྒྱལ་བོ་དང་སྲིད་འཛིན། སྲིད་བློན་སོགས་
གནད་ཡོད་མི་སྣ་མང་པོ་ཞིག་ཀྱང་མཉམ་ཞུགས་མཛད་རྒྱུ་རེད་ཅེས་
ལན་བཏབས།
དེར་ཁོང་མོས་ཅུང་ཙམ་བསམ་གྱིན། འོ་ན་གསོལ་སྟོན་དེར་འགྲོ་
སོང་ག་ཙམ་ཡོད་ངེས་ཞེས་པར། མགོ་གཙོས། གསོལ་སྟོན་དེ་ནི་ཤིན་
ཏུ་གྲ་རྒྱས་པོ་ཡིན་པ་མ་ཟད། འཛམ་གླིང་སྟེང་མིང་གྲགས་ཤིན་ཏུ་ཆེ
བའི་ཟས་རིགས་སྣ་ཚོགས་ཀྱང་ཡོད་པས། ཕལ་ཆེར་ཨ་སྒོར་བདུན་
སྟོང་ལྷག་གི་འགྲོ་སོང་ཡོད་ངེས་རེད་ཅེས་པར། ཁོང་མོས་ཨ་སྒོར་
བདུན་སྟོང་ཡིན་ནམ་ཟེར་གྱིན་ཧ་ལས་པར་གྱུར།
དེ་ནས་ཁོང་མོས་བསམ་གཞིག་ཅིག་བཏང་ནས། བཀུར་འོས་
ཀྱི་གཙོ་འཛིན་ལགས། ངས་ཁྱོད་ལ་གསོལ་སྟོན་ཆེན་པོ་དེ་འཚོགས་
མི་དགོས་པ་ཞིག་བྱེད་པའི་རེ་བ་ཞུ་ཞེས་པར། མགོ་གཙོ་དེ་ཤིན་ཏུ་ཡ་
མཚན་པར་གྱུར་ནས་རང་གི་རྣ་བ་ལའང་ཡིད་མི་ཆེས་པའི་ངང་། ཁྱེད་
ཀྱིས་ཅི་གསུངས་པ་ལགས། ཞེས་པར། ཁོང་མོས་སླར་ཡང་། ངས་ཁྱེད་
ལ་གསོལ་སྟོན་དེ་འཚོགས་མི་དགོས་པ་ཞིག་བྱེད་པའི་རེ་བ་ཞུས་པ་ལགས།
ཁོས་མོས་སླར་ཡང་། གསོལ་སྟོན་མི་འཚོགས་པར་བྱས་ནས་དེར་
འགྲོ་སོང་གཏོང་བྱེད་ཀྱི་སྒོར་མོ་དག་ང་ལ་གནང་བཞག་པ་ཡིན་ན་
ངས་ཟ་མའི་དཀའ་ངལ་དང་བཅས་པའི་ཉམས་ཐག་དག་ལ་བྱིན་ཆོག་
པ་ཡིན། གསོལ་སྟོན་དེར་ཟ་མ་ཅི་ཙམ་རྒྱས་པོ་ཡོད་ནའང་། དེ་ནི་མི་
བརྒྱ་ལྷག་ཙམ་ཞིག་གི་ཇ་ཐོག་གཅིག་ལ་མ་གཏོགས་སྤྱོད་ནུས་པ་མ་
རེད། ཨ་སྒོར་བདུན་སྟོང་ལྷག་གིས་ནི་ཉམས་ཐག་པའི་སྐྱེ་བོ་བརྒྱ་སྟོང་
དུ་མ་ཞིག་ཉིན་ཁ་ཤས་ཀྱི་རིང་གི་བཀྲེས་ལྟོགས་ལས་སྐྱོབ་ཐུབ་པ་རེད་
ཅེས་གསུངས།
དེ་ལ་དཔྱད་འདེམས་ལྷན་ཚོགས་ཀྱི་མགོ་གཙོ་དང་བཅས་པའི་
མི་སྣ་ཆེན་པོ་དག་ཤིན་ཏུ་དགྱེས་ནས་ཁོང་མོའི་རེ་བ་དོན་ཐོག་ཏུ་སྨིན་
པར་བྱས་ལ། ཁོང་ཅག་གིས་གཙོས་མི་མང་རྣམས་ཀྱིས། དུས་ནམ་
ཡང་སྐབས་ཀུན་ཏུའང་དབུལ་ཕོངས་ཀྱིས་མནར་གྱིན་པའི་ཉམས་
ཐག་ཚོའི་སྡུག་བསྔལ་ཐུགས་ལ་བཏགས་བཏགས་ཀྱིས་བཞུགས་པ་
ཁྱེད་ནི་ཤིན་ཏུ་ངོ་མཚར་བ་ལགས་སོ་ཞེས་བསྔགས་བརྗོད་རྒྱ་ཆེར་
མཛད་པ་ན། ཁོང་མོས། ང་ནི་དེ་འདྲ་ཞིག་གང་ནས་ཡིན། ངས་རང་
ཉིད་ཀྱི་མངོན་འདོད་ཙམ་སྒྲུབ་ཀྱིན་པ་ཡིན་ནོ་གསུངས།
དེ་ལྟར། ནམ་རྒྱུན་སྐུ་ཆས་རྙིང་སོང་ཞིག་གསོལ་ནས་ཞབས་ཐང་
དུ་ཕེབས་ཀྱིན་པའི་ཁོང་མོས། རང་ལ་གང་ཞིག་བདོག་པ་ཐམས་ཅད་
གཞན་དོན་དུ་སྨིན་པར་བྱས་པས། ཁོང་གིས་གསར་འཛུགས་མཛད་
པའི་དགེ་ལས་ཚོགས་པ་གང་དེར་མ་དངུལ་ཨ་སྒོར་དུང་ཕྱུར་བཞི་
ལྷག་ཡོད་ནའང་། ཁོང་སྐུ་སྒེར་གྱིས་བདག་གིར་བྱས་པའི་དངོས་པོ་ནི།
ཡེ་ཤེས་སྟོན་པའི་སྐུ་པར་མཛེས་ལེགས་ཤིག་དང་། སག་ལྷམ་ཆ་གཅིག
རྙིང་སོང་གི་སྐུ་ཆས་གསུམ་ཙམ་ལས་གཞན་གང་ཡང་ཡོད་པ་མ་རེད།
རང་གི་རྒྱུ་ནོར་དང་ལོངས་སྤྱོད། འཚོ་བ། བདེ་སྐྱིད། ཐ་ན་མི་ཚེ་
གཅིག་གི་ཆེས་རྩ་ཆེ་བའི་དུས་ཚོད་ཐམས་ཅད་ཀྱང་ཉམས་ཐག་གི་སྐྱེ་
བོ་ཚོ་ཁོ་ནའི་ཕན་བདེའི་དོན་དུ་བསྩལ་པའི་ཁོང་མོ། 1997ལོར་རང་
གི་བུ་ཕྲུག་ལྟ་བུའི་ཉམས་ཐག་གི་སྐྱེ་བོ་ཚོ་དང་གཏན་ནས་བྲལ་བར
གྱུར། དེ་ལྟར་ཁོང་མོས་སྐུ་ཚེ་གང་གི་སྐུ་ཚེགས་སྣ་ཚོགས་ཀྱི་ངལ་བ་
ཡོད་ཚད་ཁྱེར་ནས་གཞན་དུ་གཤེགས་ཟིན་ནའང་། འཇིག་རྟེན་འདིའི་
སྐྱེ་བོ་དག་གིས་ནི་ཁོང་མོ་གཏན་ནས་བརྗེད་ཐུབ་ཀྱིན་མི་འདུག་པ་རེད།
ཕྱོགས་མེད་ཀྱི་ཐུགས་བརྩེ་ཆེན་པོ་མངའ་བའི་ཁོང་ལ་ཕྱོགས་
མེད་ཀྱི་གུས་བཀུར་བླ་ན་མེད་པའང་ཐོབ་ཀྱིན་ཡོད་དེ། 2009 ལོར་
ནོ་བྷེལ་གཟེངས་རྟགས་ཀྱི་དཔྱད་འདེམས་ལྷན་ཚོགས་ཀྱིས་བསྒྲགས
པ་ལྟར་ན། 1901 ལོར་ནོ་བྷེལ་གཟེངས་རྟགས་ཐོག་མར་བསྩལ་པ
ནས་ད་ལྟའི་བར་གྱི་ལོ་ངོ་བརྒྱ་ལྷག་པོའི་རིང་ལ་འཛམ་གླིང་གི་སྐྱེས་
ཆེན་དྲུག་བརྒྱ་ལྷག་ལ་གཟེངས་རྟགས་གང་དེའི་གསོལ་རས་ཐོབ་
ཡོད་ལ། དེ་དག་གི་ཁྲོད་ཀྱི་འཛམ་གླིང་མི་མང་གི་གུས་བཀུར་ཆེན་
པོ་ཐོབ་པའི་སྐྱེས་བུ་གསུམ་བདམས་པ་ནི། རྗེས་བཙུན་མ་ཀྲེ་རེ་སཱ་
ཁོང་དང་། ཨ་རིའི་དམངས་ཐོབ་ལས་འགུལ་གྱི་མགོ་གཙོ་མར་ཐིན་
ལི་ཐུར་ཁེན་ལགས།རླབས་ཆེན་གྱི་ཚན་རིག་མཁན་པོ་ཨེན་སི་ཐན་
བཅས་གསུམ་ཡིན་པར་ཐོས་སོ།།
3.སེམས་དཔའ་ཆེན་པོ།
པའེ་ཧྥང་ལི།(1913 - 2005) ཀྲུང་གོའི་རྐང་འཁོར་སྐོར་མཁན་
དང་དགེ་ལས་མཁན།
ངེད་ལ་རིག་གནས་ཡོན་ཏན་ཅི་ཡང་མེད་ཁར་ལོ་ན་བདུན
ཅུ་ལྷག་གི་རྒན་པོ་ཆགས་ཟིན་པས། ཕན་པ་ཆེན་པོ་དང་ལྡན་པའི་
བྱ་བཞག་ལེགས་པོ་ཅི་ཡང་སྒྲུབ་ནུས་པ་མི་འདུག འོན་ཀྱང་། རྐང་
འཁོར་བསྐོར་རྒྱུ་ནི་ད་དུང་ཡང་ནུས་ལ། ལྷག་པར། བྱིས་པ་ཚོར་སློབ་
ཡོན་སྤྲོད་རྒྱུ་ཡོད་ན་ཁོ་ཚོས་བློ་སེམས་ལྷོད་ལྷོད་ཀྱི་ངང་ནས་སློབ་སྦྱོང་
ལེགས་པོར་བྱ་ནུས་པས། དོན་འདི་སེམས་ལ་དྲན་ན་ངའི་ལུས་སེམས་
ལ་ནུས་ཤུགས་སྔར་ལས་ལྷག་པ་རྒྱས་འོངས།
ལྷད་མེད་ཀྱི་བརྩེ་བ་ཆེན་པོས་ཀུན་ནས་ལེགས་པར་གཏམས་
པའི་སྐད་ཆ་དུམ་བུ་འདི་ནི་ཆེས་སྤྱིར་བཏང་བའི་རྒན་པོ་ཞིག་སྟེ། རྐང་
འཁོར་ཁ་ལོ་བ་པའེ་ཧྥང་ལི་ཡིས་བཤད་པ་རེད། རེད། སྐད་ཆ་དུམ་
བུ་འདི་དང་མཐུན་པར་ཁོང་གིས་རང་གི་ཚེ་མཇུག་ཏུ་གྲོགས་རྒན་
པོ་གཞན་དག་དང་མཉམ་དུ་བདེ་ལྷོད་ཀྱི་ངང་ནས་ཉི་མར་ལྡེ་རྒྱུ་དང
འགྲིག་ཤོ་རྩེད་རྒྱུ་སོགས་བསྐྱུར་ནས། སྔར་བཞིན་རང་གི་རྙིང་སོང་གི་
རྐང་འཁོར་ལ་འཐམ་པ་རེད།
མི་ཚོའི་སྣང་ངོར་ཆེས་སྤྱིར་བཏང་གི་རྒན་པོ་ཞིག་ཏུ་སྣང་བའི་
པའེ་ཧྥང་ལི་ནི་ཆེས་སྤྱིར་བཏང་མ་ཡིན་པ་ཞིག་སྟེ། ཁོང་གིས་དབུལ་
ཕོངས་ཀྱི་སློབ་མ་དག་ལ་སློབ་ཡོན་གྱི་རོགས་དངུལ་སྟེར་བའི་དོན་དུ།
རང་གི་མི་ཚེའི་མཐའ་མཇུག་གི་རྒན་ཡོལ་གྱི་ལོ་ཟླ་དག་རྐང་འཁོར་
བསྐོར་ནས་གཟད་པ་རེད། ཁྱིམ་མི་དང་གཉེན་ཉེ་ཚོས་ཁོང་ལ་ད་ནི་
ཅིས་ཀྱང་ལྷོད་ལྷོད་ཀྱིས་བཞུགས་ན་འོས་ཚུལ་ལབ་པ་ན། ཁོང་གིས།
སློབ་ཡོན་གྱིས་དབུལ་བའི་བྱིས་པ་ཚོ་དྲན་ན་ང་གཏན་ནས་སྡོད་
བཟོད་པ་མི་འདུག་གོ་ཟེར།
པའེ་ཧྥང་ལི་ནི1913ལོར་དབུལ་བོའི་བུ་རུ་སྐྱེས་ཤིང་། ཆུང་དུས་
ནས་ས་ལས་རྡོ་ལས་ཀྱི་ལས་ཀ་སྣ་ཚོགས་སུ་ཞུགས་ནས་ཁ་གསོ་
ཐབས་ཙམ་བྱས་ཤིང་། འཚོ་བའི་དཀའ་ངལ་སྔར་ལས་ལྷག་པར་གྱུར་
ཏེ་རང་ཡུལ་ནས་འཚོ་ཐབས་བྲལ་བ་ལྟར་གྱུར་པས། རིམ་གྱིས་ཡུལ་
འཁྱམས་ཀྱིས་ཐེན་ཅིན་དུ་འབྱོར། དེ་གར་རྐང་འཁོར་ཁ་ལོ་བ་བྱས་པ་
ན་འཚོ་བ་འཁྱོལ་ཙམ་གྱི་ངང་དུ་གནས་ཤིང་། རང་གིས་དཀའ་སྤྱད་
ཀྱི་འབད་པ་མང་དུ་བསྟེན་ཏེ་རིམ་གྱིས་ཁྱིམ་ཚང་བགྱིས་ཤིང་བུས་
ཕྲུག་བསྐྱེད། བུ་ཕྲུག་དག་ཀྱང་སློབ་གྲྭ་ཆུང་འབྲིང་ཆེ་གསུམ་དུ་བསྐྱལ་
ནས་མཐར་ཕྱིན་པས་ད་ནི་ཁོའི་འཚོ་བའང་ཉིན་ལྟར་བདེ་དྲོད་ཀྱིས་
གཏམས་ནས་འདུག
མི་ལོ་ཕྱེད་ཀར་བཟའ་མི་བུ་ཕྲུག་གི་དོན་དུ་དཀའ་སྡུག་སྣ་ཚོགས་
བཟེད་པའི་པའེ་ཧྥང་ལི་ཡིས་ད་ལྟ་གཞི་ནས་ལུས་སེམས་ལྷོད་ལ་
བས་ནས་ངལ་གསོ་བློ་ཡིད་ཚིམས་པ་ཞིག་གནང་ན་འོས་པ་ཡིན།
འོན་ཀྱང་ཁོང་ཉིད་དགུང་ལོ་དོན་བཞིར་སོན་པའི་ཉིན་ཞིག་ལ། ཁོང་
གིས་ཁྱིམ་མི་དག་གི་བློ་ཡུལ་ལ་ཤོང་ཐབས་བྲལ་བའི་དོན་དག་ཅིག་
ཐག་གིས་བཅད་པ་སྟེ། ངས་རང་ཉིད་ཀྱིས་བསགས་པའི་སྒོར་མོ་ཉུང་
ཤས་པོ་འདི་སྡེ་བའི་སློབ་གྲྭར་སློབ་གསོའི་མ་དངུལ་དུ་འབུལ་རྒྱུ་ཡིན་
ལ༑ གཞུག་ཕྱོགས་ངས་རྐང་འཁོར་བསྐོར་ནས་དེའི་ཡོང་སྒོ་དག་ཀྱང་
དབུལ་ཁྱིམ་གྱི་སློབ་མ་ཚོའི་སློབ་ཡོན་དང་འཚོ་བའི་ཁ་གསབ་ཏུ་སྟེར་
རྒྱུ་ཡིན་ཟེར་བས། ཁྱིམ་མི་ཚོས་ནི་ཁོང་གི་ཐག་གཅོད་གང་དེར་ཅི་
ལྟར་དུ་རྒོལ་བར་འོས་པའི་ཐབས་ཚུལ་གང་ཡང་མ་རྙེད།
དེ་ལྟར། ཁོང་གིས་རང་གི་ཚེ་མཇུག་གི་ལོ་ཟླ་མང་པོ་ཞིག་ནངས་
སྔ་ལངས་དང་དགོང་འཕྱི་ཉལ་གྱིས་རྐང་འཁོར་གྱི་སྟེང་ནས་བསྐྱལ་
ཅིང་། ལོ་ཟླ་དེ་དག་ཏུ་ཁོང་གིས་གྲང་ངར་རྒོད་པའི་བུ་ཡུག་དང་གདུག་
རྩུབ་ཆེ་བའི་ཙག་རླུང་། དྲག་ཆར་དང་ཚ་གདུག་སོགས་ལ་འཛེམས་པ
ཅི་ཡང་མེད་པར། ཉི་མ་རེ་རེ་བཞིན་རྒྱུས་མེད་ཀྱི་མགྲོན་པོ་དག་ཕར་
སྐྱེལ་ཚུར་བསུ་ཡིས་བསྐྱལ་ཅིང་། དེ་ལས་ཐོབ་པའི་ཡོང་སྒོ་ཅི་ཡོད་
དག་དབུལ་ཁྱིམ་གྱི་བྱིས་པ་ཚོའི་སློབ་ཡོན་དང་འཚོ་དངུལ་དུ་ཞལ་
འདེབས་མཛད་པ་རེད།
གཞན་དང་གཞན་དག་གིས། རྒ་བའི་ཁུར་ཆེན་པོས་ཡོངས་སུ་
ནོན་པའི་རྒན་པོ་འདི་ནི་རང་གི་ཚེ་མཇུག་ཏུ་བསླེབས་འདུག་ནའང་
ད་དུང་ཡང་འདི་ལྟར་དཀའ་ལས་མྱོང་དགོས་པར་འདུག་པས། ཤིན་
ཏུ་སྙིང་རྗེ་བའི་གནས་སོ་སྙམ་ནའང་། ཁོང་གི་ནང་སེམས་ཀྱི་ཞི་ལྷོད་
དང་དགའ་སྤྲོ་ནི་ང་ཚོ་སུས་ཀྱང་དཔོག་དཀའ་བ་སྟེ། ཁོང་གིས། བྱིས་
པ་ཚོས་བློ་སེམས་ལྷོད་པོའི་ངང་སློབ་སྦྱོང་བྱ་ནུས་ན་ངས་དཀའ་ལས་
ཅུང་ཙམ་མྱངས་པ་ནི་ཅི་ཡང་མ་ཡིན་ཏེ། ང་ལ་འདི་ལས་ལྷག་པའི་ཞི་
ཞིང་ལྷོད་པའི་འཚོ་བ་རོལ་སྟངས་ཤིག་མི་དགོས་སོ་ཟེར།
ཁོང་གིས་རང་གི་ཚེ་མཇུག་གི་མི་ལོ་བཅུ་ཕྲག་ལྷག་གི་རིང་
དཀའ་ལས་ཁུར་བཟོད་ཆེན་པོས། དབུལ་ཁྱིམ་གྱི་སློབ་མ་སུམ་བརྒྱར་
ཉེ་བ་ཞིག་ལ་དམངས་སྒོར་ཁྲི་སོ་ལྔ་ཙམ་གྱི་རོགས་དངུལ་གནང་བས།
བྱིས་པ་སུམ་བརྒྱར་ཉེ་བ་ཞིག་མུན་པའི་འོབས་དོང་ལས་དྲངས་ཏེ་
དཀར་གསལ་སྣང་བའི་འཇིག་རྟེན་དུ་བསྐྱལ། མི་གཞན་གྱིས། ཁོང་
གིས་ཞལ་འདེབས་སུ་འབུལ་གནང་མཛད་པའི་དམངས་སྒོར་ཁྲི་སོ་ལྔ་
བོ་ནི་ཕྱུག་བདག་ཆེན་པོ་པེལ་ཀེ་ཚིས་ཞལ་འདེབས་དངུལ་དུང་ཕྱུར་
མང་པོ་དག་ལས་ཀྱང་ལྷག་པ་རེད་དོ་ཟེར་བས། ངས་ཀྱང་དེ་དེ་ལྟར་རོ་
སྙམ་དུ་མགོ་བོ་ལྡེམ་གྱིན་ཡོད།
2001ལོའི་ལོ་མཇུག་ཅིག་ཏུ། དགུང་ལོ་དགུ་བཅུར་ཉེ་བའི་རྒན་
པོ་ཁོང་ཐེན་ཅིན་ཡའོ་ཧྭ་སློབ་འབྲིང་དུ་ཕྱིན་ནས། རང་གི་ལག་ཕྱིས་ཀྱི་
ཁུད་དུ་བཏུམས་པའི་སྒོར་མོ་དག་བླངས་ཏེ་འབྲེལ་ཡོད་དགེ་རྒན་ཚོའི་
ལག་ཏུ་གཏད་ཀྱིན། ད་ནི་ང་ལ་ནུས་ཤུགས་ཅི་ཡང་མི་འདུག་པས་རྗེས་
ཕྱོགས་ངས་རོགས་དངུལ་གྱི་ཞལ་འདེབས་འབུལ་ཐུབ་རྒྱུ་མ་རེད། འདི་
ནི་ངའི་ཆེས་མཐའ་མཇུག་གི་ཞལ་འདེབས་ཡིན་ཟེར། དེ་ནས་བརྩིས་
པའི་མི་ལོ་དུ་མའི་རྗེས་ཏེ། 2005ལོའི་ཟླ་དགུ་བར་རྒན་པོ་ཁོང་ཉིད་
འཇིག་རྟེན་འདི་དང་གཏན་ནས་གཏན་དུ་བྲལ་སོང་།
དེ་ལྟར། རྒན་པོ་ཁོང་ནི་ཆགས་ཞེན་ཅི་ཡང་མེད་པར་འཇིག་རྟེན་
འདི་དང་གཏན་དུ་བྲལ་ཟིན་ནའང་། འཇིག་རྟེན་འདིའི་མི་གང་མང་
ཞིག་གིས་ནི་བྱམས་བརྩེའི་དྲོད་ཁོལ་དང་བཅས་པའི་རྒན་པོ་ཁོང་ཉིད་
གཏན་དུ་བརྗེད་ཀྱིན་མེད་དེ། ཁོ་ཚོའི་ཡིད་ངོར་རྒན་པོ་ཁོང་ནི་ལང་
ཚོས་རྣམ་པར་བརྟས་པའི་དཔའ་རྒོད་ཅིག་སྟེ་དུས་ནམ་དུ་ཡང་ཡལ་
དུ་མེད་པ་ཞིག་ཡིན་སྲིད། ཁོང་གི་བུ་མོས། ཡབ་ཀྱིས་ངེད་ཅག་ལ་རྒྱུ་
ནོར་གྱི་ཤུལ་རྫས་ནོམ་ཆེན་ཅི་ཡང་མ་བཞག་ནའང་། ཁོང་གིས་ངེད་
ཅག་ལ་ཡང་དག་པའི་མིག་དཔེ་ཞིག་དང་བླ་ན་མེད་པའི་སྙིང་སྟོབས་
ཤིག་གནང་ཡོད། ཅེས་ཅི་ལྟར་བཤད་པ་བཞིན། ཁོང་གི་རྣམ་པར་སྨིན་
པའི་བྱམས་བརྩེ་དང་དེ་ལས་བྱུང་བའི་རླབས་པོ་ཆེའི་བཟང་སྤྱོད་དག་
ནི་རང་རེ་ཀུན་གྱི་བླ་ན་མེད་པའི་རྒྱུ་ནོར་རྩ་ཆེ་བ་དེ་མ་ཡིན་ནམ།
4.ཁ་ནཱ་ཟཱའི་བླ་སྲོག
རཱེན་རེལ་རྗའེ་ཁི། (Ryan Hreljac 1992 -)ཁ་ནཱ་བྷཱའི་ལོ་ཆུང་དགེ་
སྒྲུབ་མཁན། རེན་གྱི་ཁྲོན་པ་དགེ་ལས་ཐེབས་རྩ་ཁང་གསར་འཛུགས་མཁན། མི་
རྣམས་ཀྱིས་ཁ་ནཱ་ཏྟཱའི་བླ་སྲོག་ཅེས་འབོད།
རེན་རེལ་རྗའེ་ཁི་ནི་ཁ་ནཱ་ཌྷའི་ཁྱིམ་ཚང་དཀྱུས་མ་ཞིག་གི་བྱིས་
པ་ཡིན། ཁོ་ལོ་ན་དྲུག་ལ་སོན་པའི་སྐབས་ཏེ་སློབ་ཆུང་ལོ་རིམ་དང་
པོའི་སྐབས་ཀྱི་སློབ་ཐུན་ཞིག་ལ། དགེ་རྒན་གྱིས་ཨ་ཧྥེ་རི་ཀའི་བྱིས་
པ་ཚོའི་དཀའ་སྡུག་གི་འཚོ་བའི་གནས་བབ་གླེང་བས་ཁོའི་སེམས་ལ་
ཤིན་ཏུ་སྙིང་བརྩེ་བའི་བག་ཆགས་ཟབ་མོ་ཞིག་བཞག་ཅིང་། སྐབས་
དེ་ནས་བཟུང་ཁོས་གཞན་དོན་དོན་གཉེར་གྱི་ལམ་བུ་རིང་མོ་འབད
པས་བརྒྱུད་དེ། སྐད་དང་ཆ་ལུགས། ཡུལ་སྲོལ་གོམ་གཤིས། ལུས་ཀྱི་
པགས་མདོག་སོགས་རང་དང་ཀུན་ནས་ཐ་དད་པར་གྱུར་པའི་ཉམས་
ཐག་མང་པོ་ཞིག་ལ་ཕན་བདེ་དགེ་ལེགས་ཀྱི་དོན་བཟང་པོ་བསྒྲུབས་
ནས་དབུགས་དབྱུང་བར་བྱས།
དགེ་རྒན་གྱིས། ཨ་ཧྥེ་རི་ཀའི་བྱིས་པ་མང་པོ་ཞིག་ལ་ཁྱོད་ཅག་
ལྟར་རྩེད་ཆས་མེད་ལ། ཁོ་ཚོ་ནི་ཞིམ་པའི་ཟས་རིགས་དང་དྲོན་མོའི་
གོས་རིགས་ཀྱིས་ཀྱང་ཤིན་ཏུ་དབུལ་བ་ཡིན། ཐ་ན་ཁོ་ཚོའི་ཁ་ལ་
འཐུང་ཆུ་གཙང་མ་ཞིག་ཀྱང་རེག་གིན་མེད་པས། ཁོ་ཚོས་མི་གཙང་
སྙིགས་རྫོབ་ཀྱི་རྐ་ཆུ་བཏུང་བའི་རྐྱེན་གྱིས་ནད་རིགས་སྣ་ཚོགས་བྱུང་
ནས་ལོ་རེར་ཡུལ་དེའི་བྱིས་པ་ཤིན་ཏུ་མང་པོ་ཞིག་འཆི་བཞིན་ཡོད་པ་
རེད་ཅེས་ཟེར།
རེན་རེལ་རྗའེ་ཁི་ལ་མཚོན་ན། འཇིག་རྟེན་ན་དགེ་རྒན་གྱིས་
གསུང་གིན་པ་ལྟ་བུའི་དཀའ་སྡུག་ཐབས་ཆག་གིས་འཚོ་བཞིན་པའི་
བྱིས་པ་མང་པོ་ཞིག་ཡོད་པ་ནི་ཡིད་ལའང་འཆར་དཀའ་བ་ཞིག་སྟེ།
ཁོ་བ་རང་དང་བཅས་པའི་ཉེ་འཁོར་གྱི་བྱིས་པ་རྣམས་ཀྱི་འཚོ་བའི་ཆ
རྐྱེན་ནི་གང་ལས་གང་བཟང་གི་ཚུལ་གྱིས་ཡོད་པས་སོ།། འོན་ཀྱང་
དགེ་རྒན་གྱིས་ཤིན་ཏུ་ནན་ཏན་ཆེན་པོས་གསུང་ཚུལ་གྱི་བབ་ལས་
ཁོས་ཡིད་ཆེས་བྱ་དཀའ་ཞིང་ཡིད་ཆེས་བྱ་མི་འདོད་པའི་དོན་དེ་ཅིས་
ཀྱང་སེམས་མཐིལ་དུ་ཉར་དགོས་སོང་།
དགེ་རྒན་གྱིས། ཨ་ཧྥེ་རི་ཀའི་སྙིང་ཉེ་བའི་བྱིས་པ་དག་ལ་འུ་ཅག་
གི་རོགས་རམ་ཤིན་ཏུ་མཁོ་བ་ཡིན་ལ། གལ་ཏེ་ཁྱོད་ཚོར་མོས་པ་ཡོད་
ན་ནི་འུ་ཚོས་ཟུར་གཅིག་རེས་ཀྱང་ཁོ་ཚོར་རོགས་རམ་བྱ་ཐུབ་སྟེ། འུ་
ཚོས་ཟུར་གཅིག་རེ་བྱིན་ནས་ཁོ་ཚོར་རོགས་རམ་བྱས་པ་ཡིན་ན་དེས་
ཁོ་ཚོར་ཞན་སྙུག་རྐང་གཅིག་ཉོ་ཐུབ་པ་དང་། ཟུར་དྲུག་ཅུ་རེ་བྱིན་ནས་
རོགས་རམ་བྱས་པ་ཡིན་ན་དེས་བྱིས་པ་ཞིག་གི་ཟླ་གཉིས་རིང་གི་སྨན་
རིན་བྱ་ཆོག སྒོར་གཉིས་ཀྱིས་ཉལ་གོས་ཞིག་ཉོ་ཆོག་ལ། སྒོར་བདུན་
ཅུས་ཁྲོན་པ་ཞིག་བརྐོ་ཆོག་པ་ཡིན་ཞེས་བཤད།
ལོ་ན་དྲུག་ཙམ་ལ་སོན་པའི་རེན་རེལ་རྗའེ་ཁི་ཡི་སེམས་སུ། ངས་
ནི་ཅིས་ཀྱང་སྒོར་བདུན་ཅུའི་རོགས་རམ་གྱིས་ཁོ་ཚོར་ཁྲོན་པ་ཞིག་
བརྐོས་ནས་དྭངས་གཙང་གི་འཐུང་ཆུ་གསར་བ་ཞིག་འདྲེན་དགོས་
སྙམ། དེ་ལྟར་སློབ་གྲྭ་གྲོལ་མ་ཐག་ཁོ་རང་མྱུར་སྟབས་ཀྱིས་རང་ཁྱིམ་
ལ་ལོག་ནས་རང་གི་མ་ཡུམ་ལ། ཨ་མ་ལགས། ང་ལ་སྒོར་བདུན་ཅུ་
གནང་རོགས་དང་ངས་ཨ་ཧྥེ་རི་ཀའི་བྱིས་པ་ཚོར་ཁྲོན་པ་ཞིག་བརྐོ་
འདོད་ཅེས་ཞུས། ཁོའི་མ་ཡུམ་གྱིས་རེན་རེལ་རྗའེ་ཁི་ཡི་སྐད་ཆ་དེར་
སྣང་དོགས་དེ་ཙམ་མ་གནང་སྟེ། མོའི་སེམས་སུ། ལོ་ན་དྲུག་ཙམ་གྱི་
བྱིས་པ་ཞིག་གི་ངག་ལས་སྐད་ཆ་དེ་འདྲ་ཞིག་ཐོན་པ་ནི་རང་དགར་ཁ་
ལ་ཅི་འོང་གི་གཏམ་ཙམ་བཤད་པ་ལས་ཅི་ཡང་ཡིན་མི་སྲིད་སྙམ།
འོན་ཀྱང་རེན་རེལ་རྗའེ་ཁི་ཡི་འཆར་སྒོ་ཐམས་ཅད་དུ། ཅི་ལྟར་
བྱས་ཏེ་ཕ་མའི་ལག་ནས་སྒོར་བདུན་ཅུ་བསླངས་ཏེ་ཨ་ཧྥེ་རི་ཀའི་བྱིས་
པ་ཚོར་ཁྲོན་པ་ཞིག་བརྐོ་བའི་ཚུལ་ཁོ་ན་ལས་གཞན་ཅི་ཡང་མ་བྱུང་
བས། དགོང་མོ་ཁོ་ཚོ་བཟའ་མི་དག་གདན་གཅིག་ཏུ་འཛོམས་ནས་
ནུབ་ཇ་འཐུང་གིན་པའི་སྐབས། རཱེན་རེལ་རྫའེ་ཁི་ཡིས་སླར་ཡང་ཕ་མ་
གཉིས་ལ། ང་ལ་སྒོར་བདུན་ཅུ་གནང་རོགས་དང་ངས་ཨ་ཧྥེ་རི་ཀའི་
བྱིས་པ་དག་ལ་ཁྲོན་པ་ཞིག་བརྐོ་ན་འདོད། ཁོ་ཚོས་འཐུང་ཆུ་གཙང་
མ་ཞིག་ཀྱང་འཐུང་ཐུབ་ཀྱིན་མི་འདུག་ཟེར།
སྐབས་དེར་ཁོའི་ཨ་མས་རེན་རེལ་རྗའེ་ཁི་ཡི་སྐད་ཆ་དེ་ནི་རང་
དགར་བཤད་པ་ཞིག་མ་ཡིན་པ་རྟོགས་ཤིང་མོས་རང་གི་བུ་ལ། ཨ་
མའི་གཅེས་ཕྲུག ཁྱོད་ཀྱི་བསམ་དོན་དེ་ཤིན་ཏུ་འགྲིག་པ་ཡིན། འོན་
ཀྱང་། ཁྱོད་ལ་སྒོར་བདུན་ཅུ་དེ་དགོས་ན་ཁྱོད་རང་ཉིད་ཀྱི་ནུས་པ་ལ་
བརྟེན་དགོས་པ་རེད།དེས་ན།ཁྱོད་ཀྱིས་ངེད་ལ་ཁྱིམ་ལས་ཀྱིས་མཚོན་
པའི་ལས་ཀ་ལས་རོགས་གྱིས་དང་ངས་ཁྱོད་ལ་འོས་འཚམ་གྱི་གླ་ཆ
སྟེར། ཁྱོད་རང་གི་བརྩོན་པས་འདང་ན་སྒོར་བདུན་ཅུ་ནི་དུས་ཐུང་ངང་
ཁྱོད་ལ་ཐོབ་སྲིད་པ་ཡིན་ཞེས་བཤད།
དོན་དེ་ནི་དེ་ཁོ་ན་ལྟར་དུ་བྱའོ་ཞེས་རཱེན་རེལ་རྗའེ་ཁི་ཡིས་ཤིན་ཏུ་
དགའ་སྤྲོའི་ངང་ཁས་ལེན་བྱས་ཤིང་། ཉིན་དེ་ནས་བཟུང་རེན་རེལ་རྗའེ་
ཁི་གྱིས་རང་གི་རྩེད་མོའི་དུས་ཚོད་ཐམས་ཅད་བཀོལ་ནས་སྒོ་ཁྱིམ་ཕྱི་
ནང་གི་གཙང་སྤྲ་སོགས་ཁྱིམ་ལས་ཙག་ཙིག་ཁོ་རང་གིས་ནུས་པ་དག་
གི་སྟེང་དུ་འབད་པ་ཆེན་པོས་བཀོལ། ཁོའི་ཨ་མས་ཀྱང་ཆེད་དུ་རེའུ་
མིག་ཅིག་བཟོས་ནས་དེའི་ངོས་སུ་རེན་རེལ་རྗའེ་ཁི་ཡིས་ལས་ཀ་ཅི་
ཞིག་བྱས་པ་དང་དེར་གླ་ཆ་ཅི་ཙམ་སྤྲད་པ་སོགས་གྲལ་དག་པོའི་ངང་
ཕབས་ཤིང་། ནམ་ཞིག་ལ་རེའུ་མིག་ངོས་སུ་སྒོར་བདུན་ཅུའི་ཁ་གྲངས་
ལོངས་པ་ཡིན་ན་དེ་དུས་སྒོར་བདུན་ཅུ་དེ་ཆ་ཚང་བར་ཁྱོད་ལ་སྤྲོད་
ངེས་ཡིན་ཞེས་བཤད།
རེན་རེལ་རྗའེ་ཁི་ཡིས་རེའུ་མིག་ངོས་ཀྱི་གྲངས་ཀ་འཕར་ཚུལ་
ལ་རེ་བའི་མིག་ཟུང་གིས་གྱེར་གྱིན་ཉིན་ལྟར་ཁྱིམ་ལས་ཙག་ཙིག
གི་ལས་ལ་བརྩོན་པས་འབད། དུས་ཡུན་ཟླ་བ་བཞི་རིམ་གྱིས་འདས་
སོང་། དེའི་རིང་ལ་རེན་རེལ་རྗའེ་ཁི་ཡིས་འབད་པ་རྒྱུན་ཆགས་སུ་
བསྐྱོན་ནས་ཁྱིམ་གྱི་ལས་ཀ་སྣ་ཚོགས་བསྒྲུབས་པས་མཐར་རེའུ་མིག་
ངོས་ཀྱི་གྲངས་ཀའང་བདུན་ཅུར་བུད་ཅིང་། ཁོའི་མ་ཡུམ་གྱིས་ཀྱང་
རང་གིས་སྔོན་ནས་ཁས་བླངས་པ་ལྟར་སྒོར་བདུན་ཅུ་ཐམ་པ་རེན
རེལ་རྗའེ་ཁི་ལ་བསྩལ།
རེན་རེལ་རྗའེ་ཁི་ཤིན་ཏུ་དགའ་སྤྲོ་ཆེན་པོས་སྒོར་བདུན་ཅུ་
བོ་བཟུང་ནས་འབྲེལ་ཡོད་རོགས་སྐྱོར་ཚོགས་པ་བཙལ་ཏེ་ཁྲོན་པ་
གཅིག་བརྐོ་བའི་ཞལ་འདེབས་སུ་ཕུལ་བ་ན། མ་གཞི་སྒོར་བདུན་
ཅུས་ནི་ཆུ་འཐེན་འཕྲུལ་ཆས་ཤིག་ཉོ་ཐུབ་པ་ཙམ་ཡིན་འདུག་ལ།
ཁྲོན་པ་ཞིག་བརྐོ་ན་ནི་དེ་ལས་ཀྱང་ལྡབ་ཀྱིས་མང་པའི་འགྲོ་སོང་
ཡོད་པ་རེད་ཟེར། རེན་རེལ་རྗའེ་ཁི་ཡིས། འོ་ན་ངས་ད་དུང་མུ་མཐུད་
ནས་གསོག་ལ། ཅིས་ཀྱང་ཨ་ཧྥེ་རི་ཀའི་བྱིས་པ་ཚོར་ཁྲོན་པ་ཞིག་བརྐོ་
ཐུབ་པ་བྱ་དགོས་ཟེར།
རཱེན་རེལ་རྫའེ་ཁི་ཡིས་མུ་མཐུད་ནས་སྒོར་མོ་དེ་ལས་མང་བ་ཞིག་
ཐོབ་པའི་དོན་དུ་ཁྱིམ་གྱི་ལས་ཀ་སྣ་ཚོགས་ལ་འབད་པ་ཧུར་ཐག་བྱས།
འོན་ཀྱང་། ཁོས་ཁྲོན་པ་ཞིག་བརྐོ་བའི་འགྲོ་སོང་དེ་ཁྱིམ་ལས་ཙག་
ཙིག་ལས་པའི་གླ་ཆ་ཉུང་ངུ་ཙམ་ལས་གསོག་པར་ཤིན་ཏུ་དཀའ་བ་
རེད། དོན་དེ་ཁྱིམ་མཚེས་ཀྱི་རྒན་པོ་བསམ་དཀར་དག་གིས་ཤེས་པས་
ཁོ་ཚོས་རེན་རེལ་རྗའེ་ཁི་ལ་རོགས་དངུལ་གྱི་ཞལ་འདེབས་འབུལ་བ་
སོགས་རོགས་འདེགས་བླ་མེད་མཛད་པས། ལོ་གཅིག་ཙམ་གྱི་མཐར་
ཨ་ཧྥེ་རི་ཀའི་བོའུ་གན་ཏ་ས་ཁུལ་དུ་གནས་པའི་ཨན་གུ་ལུའུ་སློབ་
ཆུང་དུ་ཁྲོན་པ་གཅིག་བརྐོ་ཐུབ་པར་གྱུར།
དེ་ལྟར་སློབ་ཆུང་དེ་རུ་གནས་པའི་སློབ་གྲོགས་བྱིས་པ་ཚོས་ཉིན་
ལྟར་ཞོགས་པའི་དྭངས་གཙང་གི་ཉི་ཟེར་གྱི་ངོགས་ནས་ཞིམ་མངར་
ལྡན་ལ་དྭངས་ཤིང་གཙང་བའི་བཏུང་ཆུར་རོལ་གྱིན་ཡོད། འོན་ཀྱང་དེ
ལས་མང་བའི་ཨ་ཧྥེ་རི་ཀའི་བྱིས་པ་བརྒྱ་སྟོང་ཁྲི་འབུམ་གྱིས་ནི་ད་དུང་
ཡང་ས་ཆུ་འདམ་ཆུ་ལྟ་བུར་མི་རོལ་ཐབས་མེད་དུ་འདུག་པས། རེན་
རེལ་རྗའེ་ཁི་ཡི་བློ་ནི་བདེ་ལ་འབབ་ཐབས་བྲལ་སོང་།
ཁོས་ད་དུང་ཡང་རང་གི་བྱ་གཞག་གང་དེའི་རྒྱུན་མུ་མཐུད་སྐྱོང་
བའི་ཆོད་སེམས་དམ་དུ་བཅས་པས། ཁྱིམ་མི་དང་གཉེན་ཉེ་ཁྱིམ
མཚེས་སོགས་ཀྱིས་གཙོས་བྱམས་བརྩེ་དང་བཅས་པའི་མི་གང་
མང་ཞིག་གིས་ཁོ་ལ་རྒྱབ་སྐྱོར་དང་རོགས་རམ་བླ་མེད་མཛད་ལ།
2001ལོའི་ཟླ་གསུམ་པར་རེན་རེལ་རྗའེ་ཁི་ཡི་ཁྲོན་པ་ཞེས་པའི་དགེ་
ལས་ཐེབས་རྩ་ཁང་དབུ་བརྙེས་ཤིང་། ཁོ་ཚོས་ད་ལྟའི་བར་ཡུལ་ཨ་ཧྥེ་
རི་ཀ་རུ་ཁྲོན་པ་སུམ་བརྒྱར་ཉེ་བ་ཞིག་བརྐོས་ཏེ། ཡུལ་དེའི་མི་གང་
མང་ཞིག་འཐུང་ཆུ་གཙང་མ་མི་རེག་པའི་དཀའ་སྡུག་ལས་བསྐྱབས།
ད་ཆ་རེན་རེལ་རྗའེ་ཁི་ནི་ཕོ་ལོ་ཉི་ཤུ་ཟིན་པའི་གསར་བུ་ཆགས་
ཟིན། ཁོས་བྱས་པའི་མཛད་བཟང་ཡང་རྒྱ་ཆེ་ནས་ཆེ་རུ་མཆེད་ཀྱིན་
འདུག ཁོས་གསར་འགོད་པར། ངས་འཐུང་ཆུ་གཙང་མ་འའཚོལ་སྒྲུབ་
ཀྱི་ལས་ཀ་འདི་རང་ཉིད་རྒས་རག་པར་སྒྲུབ་མཚམས་གཏན་ནས་མི
འཇོག་ཟེར། གསར་འགོད་པས། ཁྱོད་ཀྱིས་ལས་ཀ་འདི་སྒྲུབ་པའི་གོ་
རིམ་ནང་དཀའ་ངལ་ཅི་འདྲ་བྱུང་སོང་ཞེས་དྲིས་པར། གཞན་དག་ལ་
ཕན་ཅུང་ཙམ་ཐོགས་ན་རང་ཉིད་ཀྱིས་དཀའ་ངལ་ཅུང་ཙམ་མྱོང་བ་ལ་
ནི་གཏན་ནས་གླེང་རིན་མི་འདུག་གོ་ཟེར།
མི་རྣམས་ཀྱིས་རེན་རེལ་རྗའེ་ཁི་ཡི་ལས་ལ་ཡི་རང་ཆེན་པོ་བྱེད་
པ་མ་ཟད་ཁོ་ཚོས་རེན་རེལ་རྗའེ་ཁི་ལ་ཁ་ནཱ་ཌྷའི་བླ་སྲོག་ཅེས་པའི་ཚེ
བསྟོད་འབུལ་གྱིན་ཡོད། ཁོ་ཚོས་དབང་ཐང་ལྷུན་གྱིས་རྫོགས་པའི་སྲིད་
འཛིན་དང་སྲིད་བློན། ལོངས་སྤྱོད་གཏེར་དུ་རྡོལ་བའི་འབྱོར་ལྡན་ཕྱུག་
བདག སྙན་པ་ཕྱོགས་སུ་མཆེད་པའི་མཁས་པ་ཆེན་པོ་སོགས་ང་ཆེ་ང་
བཙན་གྱི་མི་བོ་ཆེ་དག་ལ་ཁ་ནཱ་བྷཱའི་བླ་སྲོག་ཅེས་མི་བསྟོད་པར། ཏག་
ཏག་འཐུང་ཆུ་གཙང་མ་ཙམ་ལ་དུང་བ་ཆེ་བའི་རེན་རེལ་རྗའེ་ཁི་ལ་དེ
ལྟར་བསྟོད་དགོས་དོན་གང་ཡིན་ནམ།
